{
  "-bnumber": "39",
  "CHAPTER": [
    {
      "VERS": [
        {
          "text": "Men mesaj Sey\u00E8 a te bay Malachi pou f\u00E8 p\u00E8p Izray\u00E8l la konnen volonte li. Men desizyon Sey\u00E8 a:"
        },
        {
          "text": "Sey\u00E8 a di: Mwen renmen nou! Men, p\u00E8p la reponn: Ki jan ou renmen nou an? Men sa Sey\u00E8 a reponn yo: Ezaou ak Jak\u00F2b, apa de fr\u00E8 yo ye. Mwen renmen Jak\u00F2b ak tout pitit pitit li yo."
        },
        {
          "text": "Men, mwen rayi Ezaou ak tout pitit pitit li yo. Mwen ravaje tout m\u00F2n peyi Ezaou a. Mwen f\u00E8 peyi yo a tounen savann kote b\u00E8t nan bwa rete."
        },
        {
          "text": "Si moun peyi Edon yo di: Yo detwi lavil nou yo, men n\u0027ap rebati yo, Sey\u00E8 a menm ap reponn yo: Nou m\u00E8t rebati yo, m\u0027ap toujou kraze yo. Moun pral rele yo: Peyi mechan yo, nasyon ki f\u00E8 Sey\u00E8 a ank\u00F2l\u00E8 tout tan an."
        },
        {
          "text": "Moun Izray\u00E8l yo pral w\u00E8 sa ak pw\u00F2p je yo. Epi y\u0027a di: Sey\u00E8 a gen pouvwa menm andey\u00F2 peyi Izray\u00E8l la."
        },
        {
          "text": "Sey\u00E8 ki gen tout pouvwa a ap pale ak nou koulye a, nou menm pr\u00E8t yo ki pa respekte l\u0027. Li di nou konsa: Yon pitit f\u00E8t pou l\u0027 respekte papa l\u0027. Yon domestik f\u00E8t pou l\u0027 gen krentif pou m\u00E8t li. Mwen se papa nou. Poukisa nou pa respekte m\u0027? Mwen se m\u00E8t nou. Poukisa nou pa gen krentif pou mwen? Epi nou gen kouraj pou nou di: Ki jan nou derespekte ou la?"
        },
        {
          "text": "Men ki jan: nou pran manje ki pa bon pou f\u00E8 s\u00E8vis pou mwen, nou ofri l\u0027 sou lot\u00E8l la ban mwen. Epi n\u0027ap di: nou pa w\u00E8 ki jan nou derespekte ou la a? Mwen menm, mwen di nou se l\u00E8 nou di lot\u00E8l Sey\u00E8 a pa merite yo respekte l\u0027."
        },
        {
          "text": "L\u00E8 nou mennen yon b\u00E8t je pete pou yo touye pou mwen, at\u00F2, sa se pa bagay ki mal? L\u00E8 nou mennen yon b\u00E8t k\u0027ap mache bwete, yon b\u00E8t tou malad, sa se pa bagay ki mal? Seye pote yon b\u00E8t konsa bay yon gwo ch\u00E8f non! Eske l\u0027ap kontan? Eske la ba ou yon fav\u00E8?"
        },
        {
          "text": "Koulye a, nou menm pr\u00E8t yo, lapriy\u00E8 nan pye Bondye pou l\u0027 gen pitye pou nou non! Eske la ban nou fav\u00E8 l\u0027? Se nou menm ki va lak\u00F2z li pa f\u00E8 sa pou nou!"
        },
        {
          "text": "Sey\u00E8 ki gen tout pouvwa a pale, li di: Mwen ta swete yonn nan nou ta f\u00E8men tout p\u00F2t tanp lan pou nou pa limen dife pou gremesi sou lot\u00E8l mwen an. Mwen pa kontan menm ak nou. Se Sey\u00E8 ki gen tout pouvwa a ki di sa. Mwen p\u0027ap asepte ankenn ofrann nan men nou."
        },
        {
          "text": "Toupatou sou lat\u00E8, depi sou sol\u00E8y leve jouk sou sol\u00E8y kouche, moun l\u00F2t nasyon yo ap di jan mwen gen pouvwa. Toupatou y\u0027ap boule lansan pou mwen, y\u0027ap ofri m\u0027 bagay ki bon pou s\u00E8vis mwen. Paske moun toupatou respekte m\u0027. Se Sey\u00E8 ki gen tout pouvwa a ki di sa."
        },
        {
          "text": "Men, nou menm, nou pa respekte lot\u00E8l mwen l\u00E8 nou di: Lot\u00E8l Sey\u00E8 a pa bon ank\u00F2. Se vye manje n\u0027ap ofri sou li."
        },
        {
          "text": "L\u00E8fini, n\u0027ap plede di: Nou bouke ak tout bagay sa yo. Nou pa pran ka m\u0027 ank\u00F2. Se Sey\u00E8 ki gen tout pouvwa a ki di sa. Nou pran b\u00E8t nou v\u00F2l\u00F2, b\u00E8t enfim, osinon b\u00E8t malad, nou vin ofri ban mwen. Sey\u00E8 a mande nou: Nou kw\u00E8 mwen ka asepte bagay konsa nan men nou? Se Sey\u00E8 a ki mande nou sa."
        },
        {
          "text": "Madichon pou moun k\u0027ap twonpe m\u0027 yo. Yo vin ofri b\u00E8t ki pa bon pou yo touye pou mwen epi yo kite bon ti mal yo te pwom\u00E8t y\u0027ap ban mwen an nan bann mouton yo. Paske, se yon wa ki gen anpil pouvwa mwen ye. Moun tout nasyon va respekte m\u0027. Se Sey\u00E8 ki gen tout pouvwa a ki di sa."
        }
      ]
    },
    {
      "VERS": [
        {
          "text": "Koulye a, men l\u00F2d mwen bay pr\u00E8t yo:"
        },
        {
          "text": "Si nou pa koute sa m\u0027ap di nou la a, si nou pa soti pou nou s\u00E8vi yon lwanj pou mwen, m\u0027ap voye madichon sou nou. Se Sey\u00E8 ki gen tout pouvwa a k\u0027ap pale konsa wi. M\u0027ap madichonnen tout bon bagay k\u0027ap vin pou nou yo. Wi, mwen madichonnen yo deja, paske nou pa soti pou nou s\u00E8vi yon lwanj pou mwen."
        },
        {
          "text": "Mwen pral touye pitit nou yo. Mwen pral voye salte, tripay b\u00E8t nou ofri yo nan figi nou. L\u00E8fini, m\u0027ap voye nou jete ansanm ak yo."
        },
        {
          "text": "L\u00E8 sa a, n\u0027a konnen se mwen menm ki te ban nou l\u00F2d sa a, pou kontra mwen te pase ak fanmi Levi a ka toujou la. Se Sey\u00E8 ki gen tout pouvwa a ki di sa."
        },
        {
          "text": "Nan kontra mwen te pase ak yo a, mwen te pwom\u00E8t mwen t\u0027ap ba yo lavi ak k\u00E8 poze. E mwen te ba yo l\u0027. Yo menm, se pou yo te gen krentif pou mwen. Yo te gen krentif pou mwen vre, yo te respekte m\u0027."
        },
        {
          "text": "Se verite ase ki te soti nan bouch yo. Yo pa t\u0027 janm chache twonpe m\u0027. Yo toujou mache av\u00E8 m\u0027 ak k\u00E8 poze. Yo t\u0027ap f\u00E8 sa ki dwat. Yo te f\u00E8 anpil moun sispann f\u00E8 sa ki mal."
        },
        {
          "text": "Se devwa pr\u00E8t yo pou yo moutre moun sa Bondye ye. Moun al kote yo pou yo ka konnen sa Bondye mande yo f\u00E8. Paske se mesaje Sey\u00E8 ki gen tout pouvwa a yo ye."
        },
        {
          "text": "Men, nou menm pr\u00E8t yo, nou kite chemen Bondye a. Nou lak\u00F2z anpil moun pa kenbe k\u00F2mandman mwen bay yo. Se Sey\u00E8 ki gen tout pouvwa a ki di sa. Nou pa kenbe kontra mwen te f\u00E8 ak moun fanmi Levi yo."
        },
        {
          "text": "Se pout\u00E8t sa m\u0027ap f\u00E8 tout moun p\u00E8p Izray\u00E8l yo derespekte nou. Y\u0027ap pran nou pou vakabon, paske nou pa f\u00E8 sa mwen mande nou f\u00E8. Nou gade sou figi moun l\u00E8 pou n\u0027 di yo sa lalwa a mande."
        },
        {
          "text": "Eske se pa yon s\u00E8l papa a nou tout nou genyen? Eske se pa yon s\u00E8l Bondye ki f\u00E8 nou tou? Poukisa at\u00F2 nou pa kenbe pwom\u00E8s nou yonn ak l\u00F2t? Poukisa nou meprize kontra Bondye te f\u00E8 ak zans\u00E8t nou yo?"
        },
        {
          "text": "Moun Jida yo trayi Bondye. Yo f\u00E8 yon move bagay ki l\u00E8d anpil nan peyi Izray\u00E8l la ak nan lavil Jerizal\u00E8m. Yo derespekte kay Bondye renmen anpil la. Mesye yo marye ak fanm k\u0027ap s\u00E8vi l\u00F2t bondye."
        },
        {
          "text": "Tout moun ki f\u00E8 bagay sa a, se pou Sey\u00E8 a pa kite yo jwenn yon moun nan fanmi Jak\u00F2b la pou kanpe pou yo osinon pou f\u00E8 ofrann bay Sey\u00E8 ki gen tout pouvwa a pou yo."
        },
        {
          "text": "Men yon l\u00F2t bagay nou f\u00E8 ank\u00F2: N\u0027ap benyen lot\u00E8l Sey\u00E8 a ak dlo ki sot nan je nou. N\u0027ap kriye, n\u0027ap plenyen paske Sey\u00E8 a pa menm gade ofrann nou f\u00E8 l\u0027 yo, li derefize asepte anyen nan men nou."
        },
        {
          "text": "Epi n\u0027ap mande poukisa? Se paske Sey\u00E8 a w\u00E8 sa ou f\u00E8 madanm ou te marye l\u00E8 ou te jenn lan. Ou pa kenbe pwom\u00E8s ou te f\u00E8 l\u0027 la. Ou te pase kontra av\u00E8 l\u0027, ou te pwom\u00E8t Bondye ou t\u0027ap kenbe l\u0027 pou madanm ou pou tout tan."
        },
        {
          "text": "Eske Bondye pa t\u0027 f\u00E8 nou tounen yon s\u00E8l k\u00F2 ak yon s\u00E8l nanm? Poukisa li te f\u00E8 sa? Se pou nou te ka f\u00E8 pitit ki pou s\u00E8vi l\u0027. Konsa, f\u00E8 resp\u00E8 t\u00E8t nou! Respekte pwom\u00E8s nou te f\u00E8 madanm nou te marye l\u00E8 nou te jenn lan."
        },
        {
          "text": "Mwen rayi w\u00E8 l\u00E8 mouche separe ak madanm. Se Sey\u00E8 ki gen tout pouvwa a, Bondye p\u00E8p Izray\u00E8l la, ki di sa. Mwen rayi w\u00E8 moun k\u0027ap aji mal konsa ak madanm yo. Se pout\u00E8t sa, f\u00E8 resp\u00E8 t\u00E8t nou! Kenbe pwom\u00E8s nou te f\u00E8 madanm nou."
        },
        {
          "text": "N\u0027ap fatige t\u00E8t Sey\u00E8 a ak yon bann paw\u00F2l. Epi n\u0027ap di: Ki jan n\u0027ap fatige l\u0027 la? Se l\u00E8 n\u0027ap plede di: Tout moun ki f\u00E8 sa ki mal yo bon nan je Sey\u00E8 a. Li kontan ak yo. Ou ank\u00F2 l\u00E8 n\u0027ap mande: Kote Bondye k\u0027ap rann jistis la?"
        }
      ]
    },
    {
      "VERS": [
        {
          "text": "Sey\u00E8 a pale, li di konsa: -Men m\u0027ap voye mesaje mwen devan pou l\u0027 pare yon chemen pou mwen. N\u0027ap rete konsa, n\u0027ap w\u00E8 Sey\u00E8 n\u0027ap plede chache a ap vini nan tanp li a. Mesaje nou te anvi w\u00E8 a, men l\u0027ap vini pou l\u0027 f\u00E8 tout moun konnen kontra a."
        },
        {
          "text": "Men, ki moun ki ka sip\u00F2te jou l\u0027ap vini an? Ki moun ki va rete kanpe devan l\u0027 l\u00E8 la par\u00E8t la? L\u0027ap tankou dife yo s\u00E8vi pou fonn f\u00E8. L\u0027ap tankou gwo savon yo s\u00E8vi pou blanchi rad."
        },
        {
          "text": "La vini tankou moun k\u0027ap fonn f\u00E8 pou wete kras ki ladan l\u0027. L\u0027ap netwaye pitit pitit Levi yo, l\u0027ap wete tou sa ki pa bon nan yo tankou yo netwaye l\u00F2 ak ajan, pou yo ka nan kondisyon ank\u00F2 pou yo prezante ofrann bay Bondye jan yo dwe f\u00E8 l\u0027 la."
        },
        {
          "text": "L\u00E8 sa a, ofrann moun peyi Jida yo ak ofrann moun lavil Jerizal\u00E8m yo va f\u00E8 Sey\u00E8 a plezi, jan sa te konn ye nan tan lontan, depi nan konmansman."
        },
        {
          "text": "Sey\u00E8 ki gen tout pouvwa a di ank\u00F2: -m\u0027a vin jwenn nou pou rann jistis. Par\u00E8t mwen par\u00E8t, m\u0027ap denonse moun k\u0027ap f\u00E8 maji, moun k\u0027ap f\u00E8 adilt\u00E8, moun k\u0027ap f\u00E8 s\u00E8man pou twonpe moun, moun k\u0027ap kenbe nan lajan moun k\u0027ap travay pou yo, moun k\u0027ap peze fanm ki p\u00E8di mari yo ak timoun ki p\u00E8di papa yo, moun k\u0027ap pwofite sou moun l\u00F2t nasyon, moun ki pa genyen m\u0027 krentif."
        },
        {
          "text": "Mwen se Sey\u00E8 a, mwen p\u0027ap chanje. Se pout\u00E8t sa nou menm, pitit pitit Jak\u00F2b yo, nou pa dispar\u00E8t n\u00E8t."
        },
        {
          "text": "Depi sou tan zans\u00E8t nou yo nou pa okipe sa m\u0027 te ban nou l\u00F2d f\u00E8. Nou pa swiv yo. Tounen vin jwenn mwen. Mwen menm, m\u0027a tounen vin jwenn nou tou. Se Sey\u00E8 ki gen tout pouvwa a menm ki di sa. N\u0027ap mande m\u0027 sa pou nou f\u00E8 pou nou tounen vin jwenn mwen?"
        },
        {
          "text": "Mwen menm m\u0027ap mande nou: Eske yon moun ka twonpe Bondye? Non. Men, se twonpe n\u0027ap twonpe m\u0027. N\u0027ap mande ki jan n\u0027ap twonpe m\u0027 lan. M\u0027ap reponn nou: Nan keksyon ladim ak l\u00F2t bagay nou f\u00E8t pou nou ofri m\u0027 yo."
        },
        {
          "text": "Gen yon madichon ki gen pou tonbe sou nou tout, paske tout moun nan peyi a ap twonpe m\u0027."
        },
        {
          "text": "Pote tout ladim lan n\u00E8t nan tanp lan, san wete anyen ladan l\u0027, pou ka gen manje nan tanp lan. Se pou nou f\u00E8 sa pou nou w\u00E8 si mwen p\u0027ap kenbe paw\u00F2l mwen vre. n\u0027a w\u00E8 si mwen p\u0027ap louvri sy\u00E8l la f\u00E8 lapli tonbe, si mwen p\u0027ap vide benediksyon sou nou an kantite."
        },
        {
          "text": "Mwen p\u0027ap kite chini vini pou detwi rek\u00F2t jaden nou ank\u00F2, ni pou anpeche pye rezen nou yo donnen. Se Sey\u00E8 ki gen tout pouvwa a menm ki di sa."
        },
        {
          "text": "L\u00E8 sa a, moun toupatou sou lat\u00E8 va rekon\u00E8t jan Bondye beni nou, paske sa pral bon n\u00E8t pou moun k\u0027ap viv nan peyi nou an. Se Sey\u00E8 ki gen tout pouvwa a ki di sa."
        },
        {
          "text": "Sey\u00E8 a di ank\u00F2: -Nou te pale m\u0027 mal. Men nou reponn: Kisa nou di sou ou konsa?"
        },
        {
          "text": "Nou te di: Sa pa s\u00E8vi anyen pou yon moun s\u00E8vi Bondye. Sa sa ap rap\u00F2te yon moun pou li f\u00E8 sa Sey\u00E8 a mande, pou li f\u00E8 Sey\u00E8 a w\u00E8 li gen lapenn pou sa li f\u00E8 ki mal?"
        },
        {
          "text": "Koulye a, nou tou w\u00E8 se awogan yo k\u0027ap viv ak k\u00E8 kontan. Moun k\u0027ap f\u00E8 mal yo, se yo ki w\u00E8 zaf\u00E8 yo ap mache. Yo sonde Bondye pou w\u00E8 kote li ye ak yo epi anyen pa rive yo."
        },
        {
          "text": "Men koze ki te nan bouch moun ki gen krentif pou Bondye yo. Tans\u00E8lman, Sey\u00E8 a t\u0027ap swiv yo, li tande tou sa yo t\u0027ap di. Li pran yon liv, li f\u00E8 ekri non tout moun ki gen krentif pou li epi ki respekte l\u0027."
        },
        {
          "text": "Sey\u00E8 a di konsa: Y\u0027ap yon p\u00E8p apa pou mwen. Jou m\u0027a deside pou m\u0027 aji a, se moun pa m\u0027 n\u00E8t y\u0027ap ye. m\u0027a gen pitye pou yo, menm jan yon papa gen pitye pou pitit gason l\u0027 k\u0027ap s\u00E8vi l\u0027."
        },
        {
          "text": "L\u00E8 sa a ank\u00F2, n\u0027a w\u00E8 diferans ant moun k\u0027ap mache dwat ak moun k\u0027ap f\u00E8 sa ki mal, ant moun k\u0027ap s\u00E8vi Bondye ak moun ki p\u0027ap s\u00E8vi l\u0027."
        }
      ]
    },
    {
      "VERS": [
        {
          "text": "Gade! Jou a ap vini: Pral f\u00E8 cho anpil tankou nan yon fou. Tout awogan yo ansanm ak tout mechan yo pral boule tankou pay ch\u00E8ch. Se Sey\u00E8 a menm ki di sa. Wi, jou sa a, y\u0027ap boule n\u00E8t san kite tras."
        },
        {
          "text": "Men, pou moun k\u0027ap s\u00E8vi m\u0027 yo, pouvwa mwen ki la pou delivre yo a ap leve tankou yon b\u00E8l sol\u00E8y byen klere. Yo pral sote ponpe tankou jenn ti towo gra ki lage nan savann."
        },
        {
          "text": "Nou pral pilonnen mechan yo, yo pral tankou sann dife anba pye nou, jou m\u0027a deside pou m\u0027 aji a. Se Sey\u00E8 ki gen tout pouvwa a ki di sa."
        },
        {
          "text": "Pa bliye sa Moyiz, s\u00E8vit\u00E8 m\u0027 lan, te moutre nou, tout l\u00F2d ak tout regleman mwen te ba li sou m\u00F2n Or\u00E8b la pou tout p\u00E8p Izray\u00E8l la."
        },
        {
          "text": "Jou m\u0027 lan pral yon gwo jou, yon jou ki pral f\u00E8 moun tranble. Men, anvan li rive, mwen gen pou m\u0027 voye pwof\u00E8t Eli."
        },
        {
          "text": "Li gen pou l\u0027 f\u00E8 papa byen ank\u00F2 ak pitit, pitit vin byen ank\u00F2 ak papa. Si se pa sa, m\u0027ap vini, m\u0027ap detwi peyi nou an n\u00E8t ale."
        }
      ]
    }
  ]
}