{
  "-bnumber": "51",
  "CHAPTER": [
    {
      "VERS": [
        {
          "text": "Se mwen menm P\u00F2l, yon moun Bondye te deside chwazi pou s\u00E8vi ap\u00F2t Jezikri, ansanm ak Timote, fr\u00E8 nou, k\u0027ap ekri l\u00E8t sa a"
        },
        {
          "text": "voye bay tout p\u00E8p Bondye ki lavil Kol\u00F2s la, k\u0027ap kenbe f\u00E8m nan lavi n\u0027ap mennen ansanm tankou fr\u00E8 nan Kris la. Nou mande Bondye, Papa nou, pou li ban nou benediksyon ak k\u00E8 poze."
        },
        {
          "text": "Mwen pa janm sispann di Bondye, Papa Jezikri, Sey\u00E8 nou an, m\u00E8si l\u00E8 m\u0027ap lapriy\u00E8 pou nou."
        },
        {
          "text": "Mwen pran nouvel jan nou gen konfyans nan Jezikri, jan nou renmen tout moun ki f\u00E8 pati p\u00E8p Bondye a."
        },
        {
          "text": "Depi premye jou yo te f\u00E8 nou konnen bon nouv\u00E8l la ki yon mesaj ki vre, nou te gen espwa jwenn sa Bondye sere pou nou nan sy\u00E8l la. Se espwa sa a ki f\u00E8 nou gen tout konfyans sa a ak tout renmen sa a nan k\u00E8 nou."
        },
        {
          "text": "Bon nouvel la gaye nan mitan nou depi premye jou nou te tande pale fav\u00E8 Bondye a, depi l\u00E8 yo te f\u00E8 nou konnen sa li ye tout bon an. Bon nouv\u00E8l sa a lak\u00F2z nou resevwa anpil benediksyon, menm jan li f\u00E8 l\u0027 toupatou sou lat\u00E8."
        },
        {
          "text": "Se Epafras, yon bon zanmi k\u0027ap travay ansanm av\u00E8 m\u0027, ki te moutre nou tou sa. L\u0027ap ede m\u0027 nan travay la tankou yon bon s\u00E8vit\u00E8 Kris la."
        },
        {
          "text": "Se li menm ki f\u00E8 m\u0027 konnen renmen Lespri Bondye a ban nou."
        },
        {
          "text": "Se pout\u00E8t sa, mwen pa janm sispann lapriy\u00E8 Bondye pou nou depi jou mwen te rive konn sa. Mwen mande Bondye pou l\u0027 f\u00E8 nou rive fin konnen volonte l\u0027 n\u00E8t ale, pou l\u0027 ban nou anpil lespri ak anpil konprann ki soti nan Sentespri."
        },
        {
          "text": "Konsa, n\u0027a viv jan Bondye vle l\u0027 la, n\u0027a toujou f\u00E8 sa ki f\u00E8 l\u0027 plezi. N\u0027a f\u00E8 tout kalite bon bagay, n\u0027a grandi nan konesans Bondye."
        },
        {
          "text": "Mwen mande Bondye pou l\u0027 f\u00F2tifye nou tout jan ak b\u00E8l pouvwa li pou nou ka sip\u00F2te tout bagay av\u00E8k pasyans."
        },
        {
          "text": "Ak k\u00E8 kontan, se pou nou di Papa a m\u00E8si, li menm ki ban nou privil\u00E8j resevwa p\u00F2syon pa nou nan eritaj Bondye sere pou tout moun pa l\u0027 yo nan peyi limy\u00E8 a."
        },
        {
          "text": "Li rache nou anba pouvwa f\u00E8nwa a, li f\u00E8 nou antre nan peyi kote Pitit li renmen anpil la wa."
        },
        {
          "text": "Se gremesi Pitit sa a nou delivre, nou resevwa padon pou peche nou yo."
        },
        {
          "text": "Kris se p\u00F2tre Bondye, Bondye nou pa ka w\u00E8 a. Se li menm ki premye pitit li. Li te la anvan tou sa Bondye te kreye."
        },
        {
          "text": "Se ak li Bondye te kreye tou sa ki nan sy\u00E8l la ak sou lat\u00E8, sa nou w\u00E8 ak sa nou pa w\u00E8. Se ak li li kreye tout lespri yo ki chita ap donminen, ki gen otorite, ki ch\u00E8f epi ki gen pouvwa. Se ak Kris la Bondye te kreye yo tout, epi se pou li li te kreye yo."
        },
        {
          "text": "Kris la te la anvan tout bagay. Se nan li yo tout jwenn plas yo."
        },
        {
          "text": "Se li ki t\u00E8t legliz la, legliz la se k\u00F2 li. Se li menm ki bay k\u00F2 a lavi. Se li menm an premye ki te leve soti vivan nan lanm\u00F2 pou l\u0027 te ka gen premye plas nan tout bagay."
        },
        {
          "text": "Se Bondye menm ki te vle pou tou sa l\u0027 ye a, se sa pou Kris la ye tou."
        },
        {
          "text": "Se li menm tou ki te vle f\u00E8 tout bagay byen av\u00E8 li ank\u00F2, gremesi Kris la, tou sa ki sou lat\u00E8 ak tou sa ki nan sy\u00E8l la. Li mete lap\u00E8 toupatou, gremesi san Kris la ki koule sou kwa a."
        },
        {
          "text": "Nou menm tou, moun Kol\u00F2s, nan tan lontan, nou t\u0027ap viv lwen Bondye. Nou te l\u00E8nmi av\u00E8 l\u0027 ak\u00F2z tout bagay mal nou t\u0027ap f\u00E8 yo, ak tout move lide nou te gen nan t\u00E8t nou."
        },
        {
          "text": "Men koulye a, gremesi Kris la ki mouri nan k\u00F2 l\u0027 tankou yon moun, Bondye f\u00E8 nou byen av\u00E8 l\u0027 ank\u00F2 pou nou ka par\u00E8t devan l\u0027 tankou moun k\u0027ap viv apa pou li, san okenn tach, san okenn repw\u00F2ch."
        },
        {
          "text": "Men, gen yon kondisyon pou sa: se pou nou rete f\u00E8m, byen anrasinen nan konfyans nou, san nou pa p\u00E8di espwa nou genyen depi l\u00E8 nou te tande bon nouv\u00E8l la. Se bon nouv\u00E8l sa a yo te anonse bay tout moun sou lat\u00E8 epi se li menm, mwen menm P\u00F2l, m\u0027ap s\u00E8vi."
        },
        {
          "text": "Koulye a, mwen kontan anpil d\u00E8ske m\u0027ap soufri pou nou. Paske, l\u00E8 m\u0027ap soufri nan k\u00F2 pa m\u0027 konsa, m\u0027ap bay p\u00F2syon pa m\u0027 pou konplete tou sa ki manke nan soufrans Kris la pou legliz la ki k\u00F2 li."
        },
        {
          "text": "Wi, m\u0027ap s\u00E8vi legliz la koulye a dapre travay Bondye ban m\u0027 f\u00E8 pou nou an: travay sa a se pou m\u0027 anonse tout bagay ki nan mesaj li a,"
        },
        {
          "text": "pou m\u0027 f\u00E8 tout moun konnen sekr\u00E8 li te kenbe kache depi tout tan kif\u00E8 pesonn pa t\u0027 konnen l\u0027. Men koulye a, li devwale l\u0027 bay tout moun ki pou li."
        },
        {
          "text": "Paske, Bondye vle f\u00E8 moun pa l\u0027 yo konnen tout rich\u00E8s ak tout b\u00E8l pouvwa ki nan sekr\u00E8 li te sere pou moun ki pa jwif yo. Men sekr\u00E8 a: nou menm moun ki pa jwif yo, Kris la ap viv nan k\u00E8 nou tou, li ban nou espwa nou gen pou n\u0027 patisipe nan b\u00E8l pouvwa Bondye a."
        },
        {
          "text": "Konsa, m\u0027ap f\u00E8 tout moun konnen Kris la. M\u0027ap bay tout moun kons\u00E8y, m\u0027ap moutre yo tout bagay av\u00E8 bon konprann, jan m\u0027 kapab pou yo tout ka par\u00E8t devan Bondye tankou granmoun ki byen grandi nan lavi y\u0027ap mennen ansanm ak Kris la."
        },
        {
          "text": "Se pou sa m\u0027ap travay, se pou sa m\u0027ap goumen ak tout pouvwa Kris la k\u0027ap travay ak f\u00F2s nan mwen."
        }
      ]
    },
    {
      "VERS": [
        {
          "text": "Mwen vle f\u00E8 nou konnen ki kalite batay m\u0027ap mennen pou nou, pou tout moun ki nan lavil Lawodise ak pou tout l\u00F2t moun yo ki poko konn figi mwen."
        },
        {
          "text": "M\u0027ap goumen pou yo ka gen f\u00F2s ak kouraj plen k\u00E8 yo, pou yo f\u00E8 yonn nan renmen Bondye a, pou yo gen yon bon konprann k\u0027ap ba yo anpil konfyans devan Bondye. Konsa yo menm tou, y\u0027a konnen sekr\u00E8 travay Bondye a, ki vle di Kris la."
        },
        {
          "text": "Se nan li tout rich\u00E8s ki nan bon konprann ak konesans Bondye a kache."
        },
        {
          "text": "Mwen di nou sa pou nou pa kite pesonn twonpe nou ak yon bann paw\u00F2l ki sanble verite."
        },
        {
          "text": "Paske, si mwen pa la av\u00E8k nou nan k\u00F2 m\u0027, mwen la nan lespri mwen. Mwen kontan w\u00E8 jan nou rete nan l\u00F2d, jan nou kenbe f\u00E8m nan konfyans nou gen nan Kris la."
        },
        {
          "text": "Se konsa, nou menm ki asepte Kris la pou Sey\u00E8 nou an, se pou nou viv yon jan ki dak\u00F2 ak li."
        },
        {
          "text": "Se pou nou anrasinen nan li, se pou nou bati tout lavi nou sou li. Kenbe pi f\u00E8m toujou nan konfyans nou gen nan li, jan yo te moutre nou sa, san nou pa janm sispann di Bondye m\u00E8si."
        },
        {
          "text": "F\u00E8 atansyon pou nou pa kite pesonn twonpe nou ak b\u00E8l diskou filoz\u00F2f yo, ak diskisyon ki pa vo anyen. Bagay sa yo soti nan koutim l\u00E8z\u00F2m, nan jan yo konprann bagay ki nan lemonn. Yo pa soti nan Kris la."
        },
        {
          "text": "Se nan lavi Kris la t\u0027ap mennen nan k\u00F2 li a nou jwenn tou sa Bondye ye."
        },
        {
          "text": "Nou menm tou, Bondye la nan tout lavi nou, paske n\u0027ap viv nan Kris la ki ch\u00E8f tout lespri ki gen otorite ak pouvwa."
        },
        {
          "text": "Nou menm k\u0027ap viv ansanm nan Kris la, nou te sikonsi tou. Men, se pa t\u0027 moun ki te sikonsi nou. Sikonsizyon sa a soti nan Kris la ki delivre nou anba pouvwa lach\u00E8 ki t\u0027ap f\u00E8 nou f\u00E8 sa ki mal."
        },
        {
          "text": "Wi, l\u00E8 yo te batize nou, nou te antere ansanm ak Kris la. Apre sa, nou leve soti vivan ansanm av\u00E8 l\u0027 tou, paske nou te kw\u00E8 nan pouvwa Bondye ki te f\u00E8 l\u0027 leve soti vivan nan lanm\u00F2."
        },
        {
          "text": "Nan tan lontan, nou te mouri paske nou t\u0027ap viv nan peche nou yo, paske nou pa t\u0027 sikonsi nan k\u00F2 nou dapre lalwa Moyiz. Men koulye a, gremesi Kris la, Bondye ban nou lavi ank\u00F2, li padonen tout peche nou yo."
        },
        {
          "text": "Li chire papye kote tou sa nou te dwe l\u0027 yo ekri a. Papye sa a te kondannen nou devan lalwa. Kris la detwi l\u0027 n\u00E8t l\u00E8 li kloure l\u0027 sou kwa a."
        },
        {
          "text": "Av\u00E8k Kris la ki mouri sou kwa a, Bondye wete tout pouvwa ak tout otorite lespri yo te genyen nan lemonn. Li f\u00E8 tout moun w\u00E8 sa yo ye. Li f\u00E8 yo mache tankou prizonye devan Kris la ki te genyen batay la."
        },
        {
          "text": "Se sak f\u00E8, pa kite pesonn kritike nou pou sa n\u0027ap manje, pou sa n\u0027ap bw\u00E8, pou jou nou mete apa pou f\u00E8 f\u00E8t, pou f\u00E8t lalin nouv\u00E8l, osinon pou jou repo."
        },
        {
          "text": "Tou sa se lonbraj bagay ki te gen pou vini yo; bagay tout bon yo se nan Kris la yo ye."
        },
        {
          "text": "Se pout\u00E8t sa, moun nou w\u00E8 k\u0027ap s\u00E8vi zanj epi ki swadizan p\u0027ap vante t\u00E8t yo, pa kite moun konsa konprann pou yo wete rekonpans nou nan men nou. Moun konsa toujou ap rakonte vizyon yo te f\u00E8. Pou anyen, yo gonfle ak l\u00F2g\u00E8y pout\u00E8t yon bann lide l\u00E8z\u00F2m yo mete nan t\u00E8t yo."
        },
        {
          "text": "Moun konsa p\u0027ap viv ansanm ak Kris la ki t\u00E8t k\u00F2 a. Se Kris la k\u0027ap nouri tout k\u00F2 a, k\u0027ap kenbe l\u0027 byen kanpe ak tout jwenti l\u0027 ak tout venn li yo byen solid. Se li menm k\u0027ap f\u00E8 l\u0027 grandi jan Bondye vle l\u0027 la."
        },
        {
          "text": "Se konsa, si nou mouri ansanm ak Kris la ki te delivre nou anba pouvwa lespri k\u0027ap donminen nan lemonn yo, poukisa pou n\u0027ap viv tankou si nou te toujou anba pouvwa ki nan lemonn yo? Poukisa pou nou kite yo soum\u00E8t nou anba prensip tankou sa ki di:"
        },
        {
          "text": "pa pran sa, pa goute sa, pa manyen sa?"
        },
        {
          "text": "Tout bagay sa yo, fini ou fin f\u00E8 yo, yo pa f\u00E8 anyen pou ou. Se l\u00E8z\u00F2m ki mande bagay konsa, se yo ki moutre bagay sa yo."
        },
        {
          "text": "Se vre, bagay sa yo sanble yo bon, paske sa mande moun anpil volonte pou yo pran p\u00F2z s\u00E8vi zanj yo konsa, pou yo pran p\u00F2z pa vante t\u00E8t yo, pou yo f\u00E8 bagay pou swadizan kraze pouvwa lach\u00E8 nan k\u00F2 yo. Men, tou sa pa vo anyen. Paske, atousa, yo pa ka rive donmennen egzijans lach\u00E8 a."
        }
      ]
    },
    {
      "VERS": [
        {
          "text": "Nou menm ki deja leve soti vivan ansanm ak Kris la nan lanm\u00F2, se pou nou chache bagay ki anwo nan sy\u00E8l la kote Kris la chita sou b\u00F2 dwat Bondye."
        },
        {
          "text": "Pa kite bagay ki sou lat\u00E8 pran t\u00E8t nou, mete lide nou sou bagay ki anwo nan sy\u00E8l la."
        },
        {
          "text": "Konnen sa byen: nou mouri deja, lavi nou kache ansanm ak Kris la nan Bondye."
        },
        {
          "text": "Se Kris la ki lavi nou tout bon. L\u00E8 la par\u00E8t, nou menm tou n\u0027a par\u00E8t ansanm av\u00E8 l\u0027 nan tout b\u00E8l pouvwa li."
        },
        {
          "text": "Se pout\u00E8t sa, se pou nou detwi nan nou tou sa ki soti nan lemonn tankou: imoralite, malpw\u00F2pte, move dezi, move lanvi, renmen lajan (ki menm jan ak s\u00E8vi zid\u00F2l)."
        },
        {
          "text": "Se tout bagay sa yo ki f\u00E8 k\u00F2l\u00E8 Bondye tonbe sou moun ki derefize obeyi li."
        },
        {
          "text": "Se konsa nou t\u0027ap viv nan tan lontan l\u00E8 nou te anba pouvwa peche sa yo."
        },
        {
          "text": "Men koulye a, pa f\u00E8 k\u00F2l\u00E8, pa f\u00E8 move san ni okenn mechanste. Se pou nou voye tout bagay sa yo jete. Pa kite okenn jouman ni okenn gwomo soti nan bouch nou."
        },
        {
          "text": "Pa bay fr\u00E8 nou yo manti. Paske, nou voye vye moun nou te ye a jete ansanm ak tout vye m\u00E8s li yo."
        },
        {
          "text": "Koulye a, nou tounen yon l\u00F2t kalite moun, n\u0027ap chanje jouk n\u0027a rive sanble ak Bondye ki kreye nou an pou n\u0027 te ka konnen l\u0027 n\u00E8t."
        },
        {
          "text": "Se sak f\u00E8, pa gen moun ki jwif ak moun ki pa jwif ank\u00F2, pa gen moun ki sikonsi ak moun ki pa sikonsi ank\u00F2, pa gen moun ki etranje, ni moun ki b\u00E8t, pa gen moun ki esklav ak moun ki pa esklav. Se Kris la ki tout, se li ki nan nou tout."
        },
        {
          "text": "Nou tout nou f\u00E8 pati p\u00E8p Bondye a: se li menm ki te renmen nou, ki te chwazi nou pou n\u0027 ka viv pou li. Se pout\u00E8t sa, se pou nou gen k\u00E8 sansib anpil, pou n\u0027 aji byen yonn ak l\u00F2t, san l\u00F2g\u00E8y, av\u00E8k anpil dous\u00E8, anpil pasyans."
        },
        {
          "text": "Se pou nou yonn sip\u00F2te l\u00F2t, pou nou yonn padonnen l\u00F2t si nou gen kont yonn ak l\u00F2t. Wi, se pou yonn padonnen l\u00F2t, menm jan Kris la te padonnen nou."
        },
        {
          "text": "Men, anvan tout bagay, se pou nou gen renmen ki tankou yon k\u00F2d k\u0027ap mare nou ansanm yonn ak l\u00F2t."
        },
        {
          "text": "Se pou nou viv byen yonn ak l\u00F2t, jan Kris la vle l\u0027 la. Paske, Bondye rele nou pou nou viv byen yonn ak l\u00F2t pou nou ka f\u00E8 yon s\u00E8l k\u00F2. Toujou chonje sa li f\u00E8 pou nou."
        },
        {
          "text": "Kenbe paw\u00F2l Kris la ak tout rich\u00E8s li yo byen f\u00E8m nan k\u00E8 nou. Se pou nou yonn aprann nan men l\u00F2t, se pou nou yonn bay l\u00F2t kons\u00E8y av\u00E8k anpil bon konprann. Se pou nou chante s\u00F2m, kantik ak tout l\u00F2t chante Lespri Bondye a va moutre nou, pou di Bondye m\u00E8si ak tout k\u00E8 nou."
        },
        {
          "text": "Tou sa n\u0027ap f\u00E8, tou sa n\u0027ap di, f\u00E8 l\u0027 nan non Sey\u00E8 Jezi a, san nou pa janm bliye di Bondye m\u00E8si nan li."
        },
        {
          "text": "Nou menm medam, soum\u00E8t devan mari nou paske se konsa pou moun ki kw\u00E8 nan Sey\u00E8 a aji."
        },
        {
          "text": "Nou menm mari, renmen madanm nou. Pa f\u00E8 move jan ak yo."
        },
        {
          "text": "Nou menm timoun, se devwa nou pou nou obeyi manman nou ak papa nou nan tout bagay. Se sa ki f\u00E8 Bondye plezi."
        },
        {
          "text": "Nou menm papa ak manman, pa rele sou timoun yo tw\u00F2p pou sa pa dekouraje yo."
        },
        {
          "text": "Nou menm domestik, obeyi m\u00E8t nou gen sou lat\u00E8 a nan tout bagay. Se pa s\u00E8lman l\u00E8 nou anba je yo pou nou obeyi yo, tankou moun k\u0027ap f\u00E8 l\u00E8z\u00F2m plezi. Men, se pou n\u0027 obeyi yo ak tout k\u00E8 nou, ak\u00F2z resp\u00E8 nou gen pou Sey\u00E8 a."
        },
        {
          "text": "Nenp\u00F2t travay yo ban nou f\u00E8, f\u00E8 l\u0027 ak tout k\u00E8 nou tankou si se pa pou l\u00E8z\u00F2m nou t\u0027ap travay, men pou Sey\u00E8 a."
        },
        {
          "text": "Chonje byen: Sey\u00E8 a gen pou ban nou rekonpans nou: l\u0027ap ban nou eritaj li sere pou moun pa l\u0027 yo. Paske, m\u00E8t n\u0027ap s\u00E8vi tout bon an se Kris la."
        },
        {
          "text": "Men, moun ki f\u00E8 sa ki mal va resevwa sa ki pou li dapre mal li te f\u00E8 a. Paske, Bondye pa gade sou figi moun."
        }
      ]
    },
    {
      "VERS": [
        {
          "text": "Nou menm m\u00E8t yo, aji byen ak domestik nou yo, san f\u00E8 okenn lenjistis. Chonje byen, nou menm tou nou gen yon m\u00E8t nan sy\u00E8l la."
        },
        {
          "text": "Pa janm sispann lapriy\u00E8. Pa kite d\u00F2mi pran nou. Toujou chonje lapriy\u00E8 pou di Bondye m\u00E8si."
        },
        {
          "text": "Anmenmtan, lapriy\u00E8 pou mwen tou, pou Bondye ban m\u0027 okazyon pou m\u0027 f\u00E8 konnen paw\u00F2l li a, pou m\u0027 f\u00E8 l\u00E8z\u00F2m konnen sekr\u00E8 Kris la. Se pout\u00E8t sekr\u00E8 sa a menm mwen nan prizon koulye a."
        },
        {
          "text": "Lapriy\u00E8 pou m\u0027 ka rive f\u00E8 l\u00E8z\u00F2m w\u00E8 l\u0027 akl\u00E8, pou m\u0027 ka pale jan mwen dwe pale a."
        },
        {
          "text": "Pran prekosyon pou nou aji byen av\u00E8 moun ki pa kretyen yo. Pa kite okenn chans pase."
        },
        {
          "text": "L\u00E8 n\u0027ap pale, di bagay ki pou f\u00E8 yo kontan, ki pou enterese yo. Konn ki jan pou nou reponn chak moun."
        },
        {
          "text": "Fr\u00E8 Tichik se yon bon zanmi m\u0027, yon bon s\u00E8vit\u00E8 Kris la k\u0027ap ban m\u0027 yon bon konkou nan s\u00E8vis Sey\u00E8 a. La ban nou tout nouv\u00E8l mwen."
        },
        {
          "text": "Mwen voye l\u0027 ban nou tout espre pou l\u0027 ka di nou jan mwen ye, pou l\u0027 ka remoute kouraj nou."
        },
        {
          "text": "Fr\u00E8 Onezim ki moun menm kote ak nou ap vin ansanm av\u00E8 li. Se yon bon zanmi mwen renmen anpil. Yo tou de va di nou sa k\u0027ap pase b\u00F2 isit."
        },
        {
          "text": "Aristak ki nan prizon ansanm av\u00E8 m\u0027 voye bonjou pou nou. Mak, kouzen Banabas la, voye bonjou tou. (Mwen te deja di nou sa pou nou f\u00E8 pou li: resevwa l\u0027 byen si l\u0027 vin lakay nou)."
        },
        {
          "text": "Jezi, ki gen yon ti non Joustous, voye bonjou pou nou tou. Twa mesye sa yo, se yo menm s\u00E8lman pami jwif yo k\u0027ap travay av\u00E8 m\u0027 pou gouv\u00E8nman Bondye ki wa a. Yo te ban m\u0027 anpil kouraj."
        },
        {
          "text": "Epafras, ki moun Kol\u00F2s tou, voye bonjou pou nou. S\u00E8vit\u00E8 Kris sa a pa manke lapriy\u00E8 anpil pou nou pou nou ka rete f\u00E8m, pou nou ka fin grandi n\u00E8t nan konfyans nou nan Bondye, pou nou ka toujou byen dispoze pou f\u00E8 tou sa Bondye mande nou."
        },
        {
          "text": "Mwen ka di nou sa: l\u0027ap fatige k\u00F2 l\u0027 anpil pou nou menm moun Kol\u00F2s yo, pou moun Lawodise yo ansanm ak moun Yerapolis yo."
        },
        {
          "text": "Lik, bon d\u00F2kt\u00E8 mwen an, ansanm ak Demas voye bonjou pou nou tou."
        },
        {
          "text": "Di tout fr\u00E8 Lawodise yo bonjou. Pa bliye Nenfas ansanm ak tout fr\u00E8 ki konn reyini lakay li yo."
        },
        {
          "text": "L\u00E8 n\u0027a fin li l\u00E8t sa a, voye l\u0027 bay legliz Lawodise a pou yo ka li l\u0027 tou. Nou menm tou, n\u0027a li l\u00E8t moun Lawodise yo va voye ban nou an."
        },
        {
          "text": "Di Achip pou mwen: F\u00E8 atansyon. S\u00E8vis yo ba l\u0027 f\u00E8 nan travay Sey\u00E8 a, se pou l\u0027 f\u00E8 l\u0027 byen."
        },
        {
          "text": "Se mwen menm P\u00F2l, ak men pa m\u0027, k\u0027ap ekri nou koulye a: Bonjou pou nou tout. Pa bliye m\u0027 nan prizon an. benediksyon Bondye pou nou tout."
        }
      ]
    }
  ]
}