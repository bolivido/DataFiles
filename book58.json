{
  "-bnumber": "59",
  "CHAPTER": [
    {
      "VERS": [
        {
          "text": "Mwen menm Jak, s\u00E8vit\u00E8 Bondye ak Jezikri Sey\u00E8 nou an, m\u0027ap ekri l\u00E8t sa a pou douz branch fanmi yo ki gaye toupatou sou lat\u00E8. Bonjou pou nou tout."
        },
        {
          "text": "Fr\u00E8 m\u0027 yo, se pou nou santi nou kontan anpil l\u00E8 nou w\u00E8 nou tonbe anba nenp\u00F2t kalite epr\u00E8v."
        },
        {
          "text": "Paske, nou konnen byen, l\u00E8 konfyans nou gen nan Bondye a tonbe anba epr\u00E8v, sa ban nou pasyans."
        },
        {
          "text": "Men, f\u00F2k pasyans sa a fin f\u00E8 travay li n\u00E8t pou nou kapab bon n\u00E8t sou tout pwen, byen devlope, san nou pa manke anyen."
        },
        {
          "text": "Si yon moun pami nou manke bon konprann, se pou l\u0027 mande Bondye, Bondye va ba li li. Paske, Bondye bay tout moun san mezire, pou gremesi."
        },
        {
          "text": "Men, se pou li mande ak konfyans, san l\u0027 pa gen doutans. Paske, moun ki gen doutans, li tankou lanm lanm\u00E8 van ap boulv\u00E8se."
        },
        {
          "text": "Yon moun konsa pa bezwen mete nan t\u00E8t li l\u0027ap resevwa anyen nan men Sey\u00E8 a."
        },
        {
          "text": "Se yon moun ki pa konnen sa li vle, ki toujou ap chanje lide nan tou sa l\u0027ap f\u00E8."
        },
        {
          "text": "Yon fr\u00E8 ki p\u00F2v dwe moutre jan li kontan l\u00E8 Bondye f\u00E8 kich\u00F2y pou li."
        },
        {
          "text": "Konsa tou, yon fr\u00E8 ki rich dwe moutre jan l\u0027 kontan tou l\u00E8 Bondye rabese li. Paske, moun ki rich gen pou pase tankou fl\u00E8 z\u00E8b."
        },
        {
          "text": "Sol\u00E8y la leve ak tout chal\u00E8 li. Li cheche z\u00E8b la. Fl\u00E8 a tonbe. Tout b\u00E8lte l\u0027 dispar\u00E8t. Konsa tou, moun rich la gen pou l\u0027 dispar\u00E8t pandan tout k\u00F2m\u00E8s li ap mache."
        },
        {
          "text": "benediksyon pou moun ki sip\u00F2te epr\u00E8v li ak pasyans. L\u00E8 la fin pase anba epr\u00E8v yo, la resevwa pou rekonpans lavi Bondye te pwom\u00E8t tout moun ki renmen li yo."
        },
        {
          "text": "L\u00E8 epr\u00E8v tonbe sou yon moun, l\u00E8 l\u0027 anba tantasyon, moun sa a pa dwe di se Bondye k\u0027ap tante li. Paske, menm jan Bondye pa janm anba tantasyon pou f\u00E8 sa ki mal, konsa tou Bondye pa ka tante pesonn pou f\u00E8 l\u0027 f\u00E8 sa ki mal."
        },
        {
          "text": "Men, l\u00E8 yon moun anba tantasyon, se pw\u00F2p move dezi moun lan k\u0027ap rale l\u0027, k\u0027ap pouse li."
        },
        {
          "text": "Konsa, move dezi a travay nan k\u00E8 li, li f\u00E8 l\u0027 f\u00E8 peche. L\u00E8 peche a fin f\u00E8t, li bay lanm\u00F2."
        },
        {
          "text": "Fr\u00E8 mwen renmen anpil yo, pa twonpe t\u00E8t nou sou bagay sa a."
        },
        {
          "text": "Tout pi b\u00E8l fav\u00E8, tout pi bon kado nou resevwa, se anwo nan sy\u00E8l la yo soti, nan men Bondye ki kreye tout limy\u00E8. Bondye pa janm chanje, ni li pa gen anyen ki ta ka sanble yon chanjman nan li."
        },
        {
          "text": "Gremesi paw\u00F2l verite a, li ban nou lavi jan l\u0027 te vle l\u0027 la, pou nou kapab gen premye plas nan tou sa li kreye."
        },
        {
          "text": "Fr\u00E8 mwen renmen anpil yo, men yon bagay pou nou toujou chonje. Se pou tout moun prese louvri z\u00F2r\u00E8y yo pou yo ka tande. Men, pa kouri pale, pa prese f\u00E8 k\u00F2l\u00E8."
        },
        {
          "text": "Paske, k\u00F2l\u00E8 l\u00E8z\u00F2m pa ka f\u00E8 volonte Bondye."
        },
        {
          "text": "Se pout\u00E8t sa, derasinen tout vye abitid ki pa dak\u00F2 ak volonte Bondye ansanm ak tout kras mechanste ki nan lavi nou, voye yo jete. Soum\u00E8t nou devan Bondye, asepte paw\u00F2l li te plante nan k\u00E8 nou an, paske se paw\u00F2l sa a ki ka sove nanm nou."
        },
        {
          "text": "Se pou nou f\u00E8 tou sa paw\u00F2l la mande nou f\u00E8. Pa rete ap koute ase. L\u00E8 sa a, se pw\u00F2p t\u00E8t nou n\u0027ap twonpe."
        },
        {
          "text": "Paske, l\u00E8 yon moun tande paw\u00F2l la ase, san li pa f\u00E8 sa paw\u00F2l la mande l\u0027 f\u00E8, li tankou yon moun ki gade figi l\u0027 nan yon glas."
        },
        {
          "text": "Men, kou l\u0027 vire do l\u0027 ale, lamenm li bliye kisa li sanble."
        },
        {
          "text": "Men, moun ki fikse je l\u0027 sou lalwa ki bon n\u00E8t la, lalwa ki bay lib\u00E8te a, si l\u0027 soti pou l\u0027 f\u00E8 sa lalwa a mande, si li pa yon moun ki kite paw\u00F2l la antre nan yon z\u00F2r\u00E8y soti nan yon l\u00F2t, men ki f\u00E8 sa lalwa a mande, moun sa a va jwenn benediksyon nan sa l\u0027ap f\u00E8 a."
        },
        {
          "text": "Si yon moun kw\u00E8 l\u0027ap s\u00E8vi Bondye, pou anmenmtan li pa bride lang li, se t\u00E8t li l\u0027ap twonpe. S\u00E8vi Bondye jan sa a pa vo anyen."
        },
        {
          "text": "Men jan pou nou s\u00E8vi Bondye Papa a, si nou vle s\u00E8vi l\u0027 yon jan ki dak\u00F2 ak volonte Bondye, yon jan ki bon tout bon devan li: SE p\u00F2te sekou bay timoun ki san papa. Se bay v\u00E8v yo lasistans l\u00E8 yo nan lafliksyon. Se pa mele nan move bagay k\u0027ap f\u00E8t sou lat\u00E8 pou nou pa p\u00E8di kondisyon nou."
        }
      ]
    },
    {
      "VERS": [
        {
          "text": "Fr\u00E8 m\u0027 yo, nou menm ki gen konfyans nan Jezikri, Sey\u00E8 nou an ki gen tout pouvwa pou li, nou pa dwe gade sou figi moun."
        },
        {
          "text": "Sipoze de moun vin antre nan asanble nou, yonn gen yon b\u00E8l rechanj sou li ak yon bag an l\u00F2 nan dw\u00E8t li, l\u00F2t la tou p\u00F2v ak yon rad chire sou li."
        },
        {
          "text": "Si nou leve pou n\u0027 salwe nonm ki gen b\u00E8l rechanj lan, epi nou di li: Msye, chita la nan bon plas sa a, epi si nou di p\u00F2v la: Ou menm, kanpe b\u00F2 la a, osinon, chita at\u00E8 b\u00F2 pye m\u0027 lan,"
        },
        {
          "text": "\u00E8ske nou pa mete yon diferans nan mitan nou? Eske sa pa moutre nou gen move lide nan t\u00E8t nou l\u00E8 n\u0027ap jije moun?"
        },
        {
          "text": "Fr\u00E8 mwen renmen anpil yo, tande sa byen: Bondye chwazi moun ki p\u00F2v sou lat\u00E8 pou yo ka rich nan konfyans nan Bondye, pou yo ka jwenn p\u00F2syon pa yo nan peyi li te pwom\u00E8t moun ki renmen l\u0027 yo."
        },
        {
          "text": "Men, nou menm, se meprize n\u0027ap meprize moun p\u00F2v yo! Eske se pa moun rich yo k\u0027ap kraze nou, k\u0027ap trennen nou nan tribinal?"
        },
        {
          "text": "Se yo menm tou k\u0027ap pale b\u00E8l non Bondye ban nou an mal."
        },
        {
          "text": "Jan sa ekri nan Liv la, lalwa gran Wa a di: Se pou ou renmen fr\u00E8 par\u00E8y ou tankou ou renmen pw\u00F2p t\u00E8t pa ou. Si nou f\u00E8 sa, nou f\u00E8 byen."
        },
        {
          "text": "Men, si n\u0027ap gade sou figi moun, nou f\u00E8 peche. Lalwa ap kondannen nou pou dezobeyisans."
        },
        {
          "text": "Paske, moun ki obs\u00E8ve tout lalwa a men ki dezobeyi yon s\u00E8l nan k\u00F2mandman yo, se tankou si l\u0027 te dezobeyi tout k\u00F2mandman yo."
        },
        {
          "text": "Paske Bondye ki di: Pa f\u00E8 adilt\u00E8, se li menm tou ki di: Pa touye moun. Konsa, menm si ou pa f\u00E8 adilt\u00E8, men ou touye moun, ou dezobeyi lalwa a."
        },
        {
          "text": "Se pou nou pale, se pou nou aji tankou moun ki gen pou pase anba jijman dapre lalwa ki ban nou lib\u00E8te a."
        },
        {
          "text": "Paske, l\u00E8 Bondye ap jije, l\u0027ap san pitye pou moun ki te san pitye. Men, moun ki gen pitye pou l\u00F2t va soti t\u00E8t dwat l\u00E8 jou jijman an."
        },
        {
          "text": "Fr\u00E8 m\u0027 yo, kisa sa f\u00E8 pou yon moun k\u0027ap di li gen konfyans nan Bondye, si li pa f\u00E8 bagay pou moutre li gen konfyans lan vre? Eske konfyans sa a ka delivre li?"
        },
        {
          "text": "Sipoze gen yon fr\u00E8 osinon yon s\u00E8 ki toutouni, ki pa manje kont li chak jou,"
        },
        {
          "text": "si yonn nan nou di yo: Ou m\u00E8t ale. Chofe k\u00F2 ou, manje plen vant ou, san li pa ba yo sa yo bezwen, kisa sa ap f\u00E8 pou yo?"
        },
        {
          "text": "Konsa tou pou konfyans nan Bondye a: si l\u0027 pa f\u00E8 nou f\u00E8 sa ki byen, si l\u0027 rete pou kont li, li mouri."
        },
        {
          "text": "Men, gen moun ki va di: Ou menm, ou gen konfyans. Mwen menm, mwen f\u00E8 sa ki byen. M\u0027a reponn li: Moutre m\u0027 ki jan ou ka gen konfyans san ou pa f\u00E8 sa ki byen, mwen menm m\u0027ap moutre ou jan mwen gen konfyans ak sa m\u0027ap f\u00E8 ki byen."
        },
        {
          "text": "Ou kw\u00E8 gen yon s\u00E8l Bondye. Ou f\u00E8 byen. Denmon yo tou yo kw\u00E8 sa, men y\u0027ap tranble sit\u00E8lman yo p\u00E8."
        },
        {
          "text": "Gade jan ou manke konprann! Eske ou vle w\u00E8 ki jan konfyans pa vo anyen si l\u0027 pa mache ak sa ou f\u00E8 ki byen?"
        },
        {
          "text": "Abraram granpapa nou, \u00E8ske Bondye pa t\u0027 f\u00E8 l\u0027 gras pout\u00E8t sa li te f\u00E8 l\u00E8 l\u0027 te ofri Izarak, pitit li a, sou lot\u00E8l la?"
        },
        {
          "text": "Ou w\u00E8. Konfyans li te mache ansanm ak sa li te f\u00E8. Konsa tou, sa l\u0027 te f\u00E8 a te f\u00E8 konfyans li vin bon n\u00E8t."
        },
        {
          "text": "Se konsa, paw\u00F2l ki te ekri nan Liv la rive vre: Abraram te mete konfyans li nan Bondye, epi Bondye f\u00E8 l\u0027 gras. Se sak f\u00E8 yo te rele Abraram zanmi Bondye."
        },
        {
          "text": "Ou w\u00E8: se pa s\u00E8lman paske yon moun gen konfyans kif\u00E8 Bondye f\u00E8 l\u0027 gras, men se paske li f\u00E8 sa ki byen anmenmtan an tou."
        },
        {
          "text": "Se menm jan an tou pou Rarab, fanm mov\u00E8z vi a. Eske se pa t\u0027 pout\u00E8t sa l\u0027 te f\u00E8 a Bondye te f\u00E8 l\u0027 gras, l\u00E8 l\u0027 te resevwa mesaje jwif yo, l\u00E8 l\u0027 te f\u00E8 yo pran yon l\u00F2t wout pou tounen lakay yo?"
        },
        {
          "text": "Menm jan yon k\u00F2 ki san nanm se yon k\u00F2 ki mouri, konsa tou, konfyans nan Bondye ki pa mache ak f\u00E8 sa ki byen se yon konfyans ki mouri."
        }
      ]
    },
    {
      "VERS": [
        {
          "text": "Fr\u00E8 m\u0027 yo, se pa pou anpil moun nan mitan nou kouri d\u00E8y\u00E8 plas dir\u00E8kt\u00E8. Paske, konnen byen: l\u00E8 nou dir\u00E8kt\u00E8, Bondye ap jije nou pi sev\u00E8 pase l\u00F2t yo."
        },
        {
          "text": "Nou tout nou bite nan plizy\u00E8 sans. Yon moun ki pa janm bite nan paw\u00F2l li, se yon moun ki bon n\u00E8t; moun sa a kapab kontwole tout k\u00F2 l\u0027 byen tou."
        },
        {
          "text": "Nou mete yon m\u00F2 nan bouch chwal pou f\u00E8 yo obeyi nou. Av\u00E8k sa, nou f\u00E8 y ale kote nou vle."
        },
        {
          "text": "Se menm jan an tou ak bato. Gwo kou l\u0027 gwo, gwo van te m\u00E8t ap pouse l\u0027, se yon ti gouv\u00E8nay ki dirije li. Ak gouv\u00E8nay tou piti sa a, kaptenn lan mennen l\u0027l kote l\u0027 vle."
        },
        {
          "text": "Konsa tou ak lang moun. Piti kou li piti, li vante t\u00E8t li pou gwo bagay li ka f\u00E8. Gade ki jan yon ti flanm dife ka boule yon gwo rakbwa!"
        },
        {
          "text": "Enben, lang se tankou dife. Se la tout lenjistis rete. Paske se yon manm nan k\u00F2 nou li ye, l\u0027ap kontaminen tout k\u00F2 a n\u00E8t. Se lanf\u00E8 menm ki mete dife nan li. Apre sa, li menm pou t\u00E8t pa l\u0027, li mete dife nan tout lavi nou."
        },
        {
          "text": "Moun ka donte tout kalite b\u00E8t, zwezo, b\u00E8t ki trennen sou vant, b\u00E8t ki nan lanm\u00E8. Li menm rive donte yo deja."
        },
        {
          "text": "Men, pou lang lan menm, pesonn poko ka donte li. Se yon move bagay ou pa ka kontwole, li plen pwazon ki ka touye moun."
        },
        {
          "text": "Av\u00E8k lang nou, nou f\u00E8 lwanj Bondye papa nou. Av\u00E8k menm lang lan, nou bay moun madichon, moun Bondye te kreye p\u00F2tre ak li."
        },
        {
          "text": "Menm bouch la bay benediksyon, li bay madichon tou. Fr\u00E8 m\u0027 yo, sa pa dwe f\u00E8t konsa."
        },
        {
          "text": "Yon sous dlo pa ka bay dlo dous ak dlo sale anmenmtan."
        },
        {
          "text": "Fr\u00E8 m\u0027 yo, yon pye fig frans pa ka donnen grenn oliv. Ni yon pye rezen pa ka donnen fig frans. Dlo sale pa ka bay dlo dous non plis."
        },
        {
          "text": "Si gen nan mitan nou yon moun ki gen bon konprann, ki gen lespri, se pou l\u0027 moutre sa ak bon kondit li. Se pou l\u0027 f\u00E8 sa ki byen san l\u00F2g\u00E8y, men av\u00E8k bon konprann."
        },
        {
          "text": "Men, si n\u0027ap f\u00E8 jalouzi nan k\u00E8 nou, si nou kenbe moun nan k\u00E8 nou, si n\u0027ap kouri d\u00E8y\u00E8 enter\u00E8 pa nou, pa vante t\u00E8t nou, pa f\u00E8 manti sou laverite a."
        },
        {
          "text": "Bon konprann konsa pa soti nan Bondye, li soti nan lemonn, nan moun ak nan dyab la."
        },
        {
          "text": "Paske, kote ki gen jalouzi, kote moun ap kouri d\u00E8y\u00E8 enter\u00E8 pa yo, f\u00F2k gen dez\u00F2d ak tout kalite mechanste."
        },
        {
          "text": "Pou konmanse, moun ki gen bon konprann ki soti nan Bondye a ap f\u00E8 volonte Bondye, l\u0027ap viv byen ak tout moun, l\u0027ap respekte tout moun, l\u0027ap tande rezon, l\u0027ap gen k\u00E8 sansib, l\u0027ap f\u00E8 anpil anpil byen, li pa nan de fas ni nan ipokrit."
        },
        {
          "text": "Moun k\u0027ap chache pou l\u00E8z\u00F2m viv byen yonn ak l\u00F2t, y\u0027ap travay ak k\u00E8 poze pou yo ka rek\u00F2lte yon lavi ki dwat devan Bondye."
        }
      ]
    },
    {
      "VERS": [
        {
          "text": "Ki jan f\u00E8 gen goumen ak kont nan mitan nou konsa? Kote sa soti? Sa soti nan move lanvi k\u0027ap goumen nan k\u00F2 nou."
        },
        {
          "text": "Nou anvi yon bann bagay. Men, nou pa ka jwenn yo. L\u00E8 konsa, nou pare pou nou touye moun. Nou anvi sa ki pa pou nou. Men, nou pa ka jwenn yo. L\u00E8 konsa, se f\u00E8 kont, se goumen. Si nou pa jwenn sa nou bezwen an, se paske nou pa mande Bondye."
        },
        {
          "text": "Menm l\u00E8 nou mande, nou pa resevwa anyen, paske nou mande mal. Nou mande bagay ki pou satisf\u00E8 pw\u00F2p dezi pa nou s\u00E8lman."
        },
        {
          "text": "Ala moun pa gen konfyans nan Bondye! Eske nou pa konnen l\u00E8 nou zanmi lemonn, se l\u00E8nmi Bondye nou ye! Moun ki vle zanmi lemonn, li vin l\u00E8nmi Bondye."
        },
        {
          "text": "Pa konprann se pou anyen yo ekri paw\u00F2l sa a nan Liv la: Bondye sit\u00E8lman renmen lespri li mete nan nou an, li f\u00E8 jalouzi pou li."
        },
        {
          "text": "Men, li f\u00E8 nou yon pi gwo fav\u00E8 ank\u00F2, jan sa ekri nan Liv la: Bondye pran pozisyon kont moun ki gen l\u00F2g\u00E8y yo. Men, moun ki soum\u00E8t devan l\u0027, li ba yo fav\u00E8 li."
        },
        {
          "text": "Se pout\u00E8t sa, desann nou devan Bondye. Men, pran pozisyon kont Satan, la kouri kite nou."
        },
        {
          "text": "Pwoche b\u00F2 kot Bondye, Bondye va pwoche b\u00F2 kote nou tou. Nou menm k\u0027ap f\u00E8 peche, lave men nou. Netwaye k\u00E8 nou, nou menm k\u0027ap woule de b\u00F2."
        },
        {
          "text": "Se pou nou gen lapenn nan k\u00E8 nou, kriye, plenn s\u00F2 nou. Pase pou nou ri, pito nou kriye. Pase pou nou kontan, pito nou nan lapenn."
        },
        {
          "text": "Desann nou devan Bondye, Bondye va leve nou."
        },
        {
          "text": "Fr\u00E8 m\u0027 yo, piga nou yonn pale l\u00F2t mal. Moun ki pale yon fr\u00E8 mal, osinon ki jije fr\u00E8 li, se lalwa li pale mal, se lalwa li jije. Si w\u0027ap jije lalwa, ou pa yon moun k\u0027ap obs\u00E8ve lalwa, men ou pran p\u00F2z jij ou sou li."
        },
        {
          "text": "Se Bondye ki f\u00E8 lalwa. Se li menm tou ki s\u00E8l jij. Li gen pouvwa sove moun, li gen pouvwa kite yo p\u00E8di. Men, ou menm k\u0027ap jije fr\u00E8 par\u00E8y ou, ki moun ou konprann ou ye?"
        },
        {
          "text": "Koulye a, se ak nou m\u0027ap pale, nou menm k\u0027ap di: j\u00F2di a osinon denmen, n\u0027a pral nan t\u00E8l lavil. Rive la, n\u0027a pase yon lanne, n\u0027a f\u00E8 k\u00F2m\u00E8s ak anpil benefis."
        },
        {
          "text": "Nou pa menm konnen sa lavi nou va ye denmen. Lavi nou tankou yon nwaj. Li par\u00E8t pou yon ti tan. Apre sa, li dispar\u00E8t."
        },
        {
          "text": "Okontr\u00E8, men sa pou nou te di: Si Bondye vle, n\u0027a w\u00E8 denmen, n\u0027a f\u00E8 sa osinon sa."
        },
        {
          "text": "Men, koulye a nan grandiz\u00E8 nou, se vante n\u0027ap vante t\u00E8t nou. Se yon move bagay pou moun vante t\u00E8t yo konsa."
        },
        {
          "text": "Se pout\u00E8t sa, moun ki pa f\u00E8 byen li konnen li gen pou l\u0027 f\u00E8 a, li f\u00E8 peche."
        }
      ]
    },
    {
      "VERS": [
        {
          "text": "Koulye a, nou menm moun rich yo, se pou nou m\u0027ap pale: Nou m\u00E8t konmanse kriye, konmanse pouse r\u00E8l pou mal\u00E8 ki pral tonbe sou nou yo."
        },
        {
          "text": "Rich\u00E8s nou yo fin pouri. V\u00E8min fin manje rad nou yo."
        },
        {
          "text": "L\u00F2 nou ak lajan nou yo fin wouye. Lawouj la pral kanpe pou kondannen nou, li va devore vyann nou tankou dife. Nou te ranmase kont lajan nou nan d\u00E8nye tan sa a."
        },
        {
          "text": "Gade! Nou pa t\u0027 peye lajan nou te dwe peye travay\u00E8 yo ki t\u0027ap travay pou nou nan jaden. Tande jan y\u0027ap rele! Travay\u00E8 ki te ranmase rek\u00F2t pou nou yo ap plede rele! R\u00E8l yo rive jouk nan z\u00F2r\u00E8y Bondye, M\u00E8t ki gen tout pouvwa a."
        },
        {
          "text": "Nou viv sou lat\u00E8 nan plezi ak nan jwisans. Nou manje jouk nou gra tankou b\u00E8t ki pare pou labatwa."
        },
        {
          "text": "Nou kondannen moun ki inonsan, nou f\u00E8 touye yo. Yo menm, yo pa f\u00E8 f\u00F2s ak nou."
        },
        {
          "text": "Se pout\u00E8t sa, fr\u00E8 m\u0027 yo, annou pran pasyans jouk jou Sey\u00E8 a va vini. Gade jan kiltivat\u00E8 a gen pasyans. Li gen pou l\u0027 rete tann anvan pou t\u00E8 a ba li yon b\u00E8l rek\u00F2t. Li pran pasyans, li rete tann lapli premye sezon an jouk lapli d\u00E8nye sezon an."
        },
        {
          "text": "Nou menm tou, pran pasyans. Bay k\u00E8 nou kouraj, paske M\u00E8t la pa lontan vini."
        },
        {
          "text": "Fr\u00E8 m\u0027 yo, pa plenyen yonn sou do l\u00F2t pou nou pa tonbe anba jijman Bondye. Men jij la la nan pap\u00F2t la."
        },
        {
          "text": "Fr\u00E8 m\u0027 yo, chonje pwof\u00E8t yo ki te pale nan non M\u00E8t la. Pran egzanp sou yo, pou jan yo te gen pasyans l\u00E8 yo t\u0027ap soufri."
        },
        {
          "text": "Paske yo te soufri ak pasyans, nou di yo se moun Bondye beni. Nou tande ki jan J\u00F2b te gen pasyans, nou w\u00E8 bout pou bout sa Bondye te f\u00E8 pou li, paske Bondye gen bon k\u00E8, li gen k\u00E8 sansib."
        },
        {
          "text": "Anvan tout l\u00F2t bagay, fr\u00E8 m\u0027 yo, men sa ki pi enp\u00F2tan: piga nou f\u00E8 s\u00E8man sou sy\u00E8l la, ni sou lat\u00E8 a, ni sou ankenn l\u00F2t bagay. L\u00E8 nou di wi, se wi, non, se non. Konsa, nou p\u0027ap tonbe anba jijman Bondye."
        },
        {
          "text": "Si yon moun nan nou ap soufri, se pou li lapriy\u00E8. Si yon moun nan nou gen k\u00E8 kontan, se pou l\u0027 chante kantik."
        },
        {
          "text": "Si yon moun nan nou malad, se pou l\u0027 rele ch\u00E8f reskonsab yo nan legliz la. Y\u0027a lapriy\u00E8 pou li, y\u0027a pase lwil sou li nan non Sey\u00E8 a."
        },
        {
          "text": "L\u00E8 lapriy\u00E8 a f\u00E8t ak konfyans, li va delivre malad la. Sey\u00E8 a va f\u00E8 l\u0027 leve gaya. Si li te f\u00E8 k\u00E8k peche, Bondye va padonnen li."
        },
        {
          "text": "Se pou nou konfese peche nou yo yonn bay l\u00F2t. Se pou yonn lapriy\u00E8 pou l\u00F2t, pou nou kapab geri. L\u00E8 yon moun ap viv dwat devan Bondye, lapriy\u00E8 moun sa a gen anpil pouvwa."
        },
        {
          "text": "Pwof\u00E8t Eli te yon moun menm jan ak nou. Li te lapriy\u00E8 r\u00E8d pou lapli pa t\u0027 tonbe. Konsa vre, lapli pa tonbe pandan twazan sis mwa."
        },
        {
          "text": "Apre sa, li lapriy\u00E8 ank\u00F2. L\u00E8 sa a, sy\u00E8l la louvri, lapli tonbe, lat\u00E8 bay b\u00E8l rek\u00F2t."
        },
        {
          "text": "Fr\u00E8 m\u0027 yo, si yonn nan nou p\u00E8di chemen laverite a, epi yon l\u00F2t fr\u00E8 mennen l\u0027 tounen ank\u00F2,"
        },
        {
          "text": "konnen sa byen: l\u00E8 yon moun p\u00E8di chemen l\u0027 pout\u00E8t peche li yo, si yon l\u00F2t mennen l\u0027 tounen, se yon nanm li rache anba lanm\u00F2. Anmenmtan, li jwenn padon pou anpil peche."
        }
      ]
    }
  ]
}