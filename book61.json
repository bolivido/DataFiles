{
  "-bnumber": "62",
  "CHAPTER": [
    {
      "VERS": [
        {
          "text": "M\u0027ap ekri nou sou paw\u00F2l ki bay lavi a, paw\u00F2l ki te la depi nan konmansman tout bagay. Nou te tande l\u0027, nou te w\u00E8 l\u0027 ak pw\u00F2p je nou, nou te gade l\u0027 byen gade, nou te manyen l\u0027 ak men nou."
        },
        {
          "text": "L\u00E8 lavi a te par\u00E8t, nou te w\u00E8 li. Se pout\u00E8t sa mwen ka pale nou sou sa: m\u0027ap f\u00E8 nou konnen lavi ki p\u0027ap janm fini an, lavi ki te la av\u00E8k Papa a, lavi ki te par\u00E8t akl\u00E8 devan nou an."
        },
        {
          "text": "Sa nou menm nou te w\u00E8 a, sa nou te tande a, m\u0027ap f\u00E8 nou konnen l\u0027 tou pou nou ka viv ansanm yonn ak l\u00F2t nan lavi nou tout n\u0027ap mennen ansanm ak Papa a ansanm ak Pitit li a, Jezikri."
        },
        {
          "text": "M\u0027ap ekri nou sa pou k\u00E8 nou ka kontan n\u00E8t ale."
        },
        {
          "text": "Men nouv\u00E8l nou te tande nan bouch Jezikri a, nouv\u00E8l m\u0027ap f\u00E8 nou konnen an: Bondye se limy\u00E8. Pa gen f\u00E8nwa nan Bondye."
        },
        {
          "text": "Si nou di n\u0027ap viv ansanm ak li, pou anmenmtan n\u0027ap viv nan f\u00E8nwa, n\u0027ap bay manti ni nan sa n\u0027ap di, ni nan sa n\u0027ap f\u00E8."
        },
        {
          "text": "Men, si n\u0027ap viv nan limy\u00E8 menm jan li menm Bondye li nan limy\u00E8, l\u00E8 sa a se tout bon n\u0027ap viv ansanm yonn ak l\u00F2t. Jezi, Pitit Bondye a, va netwaye nou ak san li anba tout peche nou yo."
        },
        {
          "text": "Si nou di nou pa gen peche, se t\u00E8t nou n\u0027ap twonpe. Verite a pa nan nou."
        },
        {
          "text": "Men, si nou rekon\u00E8t devan Bondye nou f\u00E8 peche, nou m\u00E8t gen konfyans nan li. Paske l\u0027ap f\u00E8 sak gen pou f\u00E8t la: la padonnen tout peche nou yo, la netwaye nou anba tou sa ki mal."
        },
        {
          "text": "Men, si nou di nou pa t\u0027 f\u00E8 peche, nou f\u00E8 Bondye pase pou mant\u00F2: Paw\u00F2l li pa nan k\u00E8 nou."
        }
      ]
    },
    {
      "VERS": [
        {
          "text": "Pitit mwen yo, m\u0027ap ekri nou l\u00E8t sa a pou nou pa f\u00E8 peche. Men, si yon moun rive f\u00E8 peche, nou gen yon avoka k\u0027ap plede pou nou b\u00F2 kot Papa a: Se Jezikri, moun ki te mache dwat devan Bondye a."
        },
        {
          "text": "Paske, Jezikri te ofri t\u00E8t li tankou b\u00E8t yo ofri bay Bondye, pou Bondye te ka padonnen peche nou yo, pa peche pa nou yo ase, men peche tout moun tou."
        },
        {
          "text": "Si nou f\u00E8 sa Bondye mande nou f\u00E8, l\u00E8 sa a nou m\u00E8t s\u00E8ten nou konnen li."
        },
        {
          "text": "L\u00E8 yon moun di: mwen menm, mwen konn Bondye, epi pou anmenmtan an li pa f\u00E8 sa Bondye mande l\u0027 f\u00E8 a, moun sa a se yon mant\u00F2. Verite a pa nan li."
        },
        {
          "text": "Men, moun ki obeyi paw\u00F2l Bondye a, se moun sa a ki konmanse renmen Bondye tout bon vre. Men ki jan nou ka konnen nou f\u00E8 yonn ak Bondye:"
        },
        {
          "text": "L\u00E8 yon moun di li f\u00E8 yonn ak Bondye, se pou l\u0027 viv tankou Jezi te viv la."
        },
        {
          "text": "Mezanmi, se pa yon k\u00F2mandman tou n\u00E8f m\u0027ap ban nou nan l\u00E8t sa a. Se menm ansyen k\u00F2mandman yo te ban nou depi nan konmansman an. Ansyen k\u00F2mandman sa a, se menm paw\u00F2l nou te tande deja a."
        },
        {
          "text": "Men, nan yon sans, se yon k\u00F2mandman tou n\u00E8f m\u0027ap ban nou la a. Nou w\u00E8 k\u00F2mandman sa a se yon bagay k\u0027ap aji tout bon nan lavi Kris la ak nan lavi pa nou tou, paske f\u00E8nwa a ap pase, limy\u00E8 tout bon an gen tan ap klere."
        },
        {
          "text": "Moun ki di yo nan limy\u00E8 epi pou anmenmtan yo rayi fr\u00E8 yo, moun konsa nan f\u00E8nwa toujou."
        },
        {
          "text": "Se moun ki renmen fr\u00E8 yo ki nan limy\u00E8 a. Konsa, pa gen anyen nan yo ki ka f\u00E8 yon l\u00F2t tonbe nan peche."
        },
        {
          "text": "Men, moun ki rayi fr\u00E8 yo, yo nan f\u00E8nwa toujou. Y\u0027ap mache nan f\u00E8nwa, yo pa konnen kote yo prale, paske f\u00E8nwa a rann yo av\u00E8g."
        },
        {
          "text": "Timoun mwen yo, m\u0027ap ekri nou paske Bondye padonnen peche nou yo pout\u00E8t Jezikri."
        },
        {
          "text": "M\u0027ap ekri nou, nou menm granmoun, paske nou konnen moun ki la depi nan konmansman an. M\u0027ap ekri nou, nou menm jennmoun, paske nou kraze dyab la. M\u0027ap ekri nou, nou menm timoun, paske nou konn Papa a."
        },
        {
          "text": "M\u0027ap ekri nou, nou menm granmoun, paske nou konnen moun ki la depi nan konmansman an. M\u0027ap ekri nou, nou menm jennmoun, paske nou gen anpil f\u00F2s: nou kenbe paw\u00F2l Bondye a nan k\u00E8 nou, nou kraze dyab la."
        },
        {
          "text": "Pa renmen lemonn, ni anyen ki soti nan lemonn. Si yon moun renmen lemonn, li pa gen renmen pou Papa a nan k\u00E8 li."
        },
        {
          "text": "Bagay ki soti nan lemonn se egzijans lach\u00E8, se gwo tanta, se l\u00F2g\u00E8y k\u0027ap vire t\u00E8t moun l\u00E8 yo gen anpil byen sou lat\u00E8. Tou sa pa soti nan Papa a. Se nan lemonn sa soti."
        },
        {
          "text": "Se pase lemonn ap pase, ansanm ak tou sa moun jwenn ladan l\u0027 yo ta vle genyen. Men, moun ki f\u00E8 sa Bondye vle, y\u0027ap viv pou tout tan."
        },
        {
          "text": "Pitit mwen yo, d\u00E8nye jou a pa lwen rive. Nou tande yo te di nou moun k\u0027ap goumen ak Kris la gen pou vini. Men koulye a, se yon bann moun ki kanpe pou konbat Kris la. Se sa ki f\u00E8 nou konnen d\u00E8nye jou a pa lwen rive ank\u00F2."
        },
        {
          "text": "Moun sa yo pa t\u0027 av\u00E8k nou tout bon, se pout\u00E8t sa yo kite nou. Si yo te av\u00E8k nou tout bon, yo ta toujou rete la av\u00E8k nou. Men, yo kite nou pou tout moun ka w\u00E8 akl\u00E8 yo yonn pa t\u0027 av\u00E8k nou tout bon."
        },
        {
          "text": "Pou nou menm, nou te resevwa Sentespri Kris la te voye sou nou an, konsa nou tout nou konn verite a."
        },
        {
          "text": "Si m\u0027ap ekri nou l\u00E8t sa a, se pa paske nou pa konn verite a non. Men, okontr\u00E8, se paske nou konnen li. Paske nou konnen pa gen manti ki ka soti nan verite a."
        },
        {
          "text": "Kil\u00E8s k\u0027ap bay manti la a? Se moun ki di Jezi pa Kris la. Moun sa a, se goumen l\u0027ap goumen ak Kris la. Li voye ni Papa a ni Pitit la jete."
        },
        {
          "text": "Moun ki voye Pitit la jete, li voye Papa a jete tou. Moun ki rekon\u00E8t Pitit la, li rekon\u00E8t Papa a tou."
        },
        {
          "text": "Se pout\u00E8t sa, paw\u00F2l nou te tande depi nan konmansman an, kenbe li nan k\u00E8 nou. Si nou kenbe sa nou te tande depi nan konmansman an nan k\u00E8 nou, n\u0027ap toujou f\u00E8 yonn ak Papa a ansanm ak Pitit la."
        },
        {
          "text": "Men sa Jezikri te pwom\u00E8t l\u0027ap ban nou an: se lavi ki p\u0027ap janm fini an."
        },
        {
          "text": "M\u0027ap ekri nou tou sa pout\u00E8t moun k\u0027ap chache twonpe nou yo."
        },
        {
          "text": "Pou nou menm, Kris la te voye Sentespri a sou nou. Toutotan Sentespri a nan k\u00E8 nou, nou pa bezwen pesonn moutre nou anyen, paske Sentespri a ap moutre nou tout bagay. Sa l\u0027ap moutre nou an se verite, se pa manti. Se pout\u00E8t sa, ann f\u00E8 sa Sentespri a ap moutre nou, ann toujou f\u00E8 yonn ak Kris la."
        },
        {
          "text": "Wi, pitit mwen yo, ann toujou f\u00E8 yonn ak Kris la. Konsa, l\u00E8 Kris la va par\u00E8t, n\u0027a gen konfyans. Wi, jou la vini an, nou p\u0027ap wont devan l\u0027, yo p\u0027ap kapab voye nou jete byen lwen li."
        },
        {
          "text": "Nou konnen Kris la se yon moun ki te mache dwat devan Bondye. Se pou nou konnen tou, tout moun ki f\u00E8 sa ki dwat devan Bondye se pitit Bondye yo ye."
        }
      ]
    },
    {
      "VERS": [
        {
          "text": "Gade ki jan Papa a renmen nou non! Li sit\u00E8lman renmen nou li rele nou pitit li. Epi se sa nou ye vre. Se pout\u00E8t sa lemonn pa konnen nou, paske li pa konnen Bondye."
        },
        {
          "text": "Mezanmi, koulye a nou se pitit Bondye. Nou poko konnen egzakteman sa nou pral tounen. Men, nou konnen l\u00E8 Kris la va par\u00E8t nou pral tounen tankou l\u0027, paske nou pral w\u00E8 l\u0027 jan l\u0027 ye a."
        },
        {
          "text": "Tout moun ki gen espwa sa a nan k\u00E8 yo ap kenbe k\u00F2 yo pou yo pa f\u00E8 sa ki mal, tankou Jezikri te kenbe k\u00F2 l\u0027 pou l\u0027 pa t\u0027 f\u00E8 sa ki mal."
        },
        {
          "text": "Tout moun ki f\u00E8 peche, se dezobeyi yo dezobeyi lalwa Bondye, paske peche se dezobeyisans lalwa."
        },
        {
          "text": "Nou konn sa: Jezikri te par\u00E8t pou wete peche l\u00E8z\u00F2m, men li menm li pa t\u0027 janm f\u00E8 peche."
        },
        {
          "text": "Konsa, si yon moun f\u00E8 yonn ak Kris la tout tan, l\u0027ap sispann viv nan peche. Moun ki kontinye ap f\u00E8 peche toujou, se moun ki pa janm w\u00E8 l\u0027, ki pa janm konnen li."
        },
        {
          "text": "Pitit mwen yo, pa kite pesonn twonpe nou. Moun ki f\u00E8 sa ki dwat, se li ki dwat devan Bondye, menm jan ak Kris la ki dwat."
        },
        {
          "text": "Moun k\u0027ap kontinye viv nan peche, se moun Satan yo ye, paske Satan ap f\u00E8 peche depi nan konmansman. Pitit Bondye a par\u00E8t toutespre pou kraze travay Satan an."
        },
        {
          "text": "Si yon moun se pitit Bondye li ye, li p\u0027ap kontinye f\u00E8 peche, paske pouvwa lavi ki soti nan Bondye a ap travay nan li. Si se Bondye ki papa l\u0027, li pa kapab ap f\u00E8 peche toujou."
        },
        {
          "text": "Men jan nou ka depati pitit Bondye yo ak pitit Satan yo: depi yon moun pa f\u00E8 sa ki dwat devan Bondye, depi li pa renmen fr\u00E8 li, se pa pitit Bondye li ye."
        },
        {
          "text": "Paske, men mesaj nou te tande depi nan konmansman an: se pou nou yonn renmen l\u00F2t."
        },
        {
          "text": "Piga nou f\u00E8 tankou Kayen. Nonm sa a se moun Satan li te ye. Li te touye fr\u00E8 li. Epi poukisa at\u00F2? Paske sa Kayen t\u0027ap f\u00E8 a pa t\u0027 bon, men sa fr\u00E8 l\u0027 t\u0027ap f\u00E8 a te dwat devan Bondye."
        },
        {
          "text": "Nou pa bezwen sezi, fr\u00E8 m\u0027 yo, si moun ki nan lemonn yo rayi nou."
        },
        {
          "text": "Nou menm, nou konnen nou soti nan lanm\u00F2, nou antre nan lavi. Nou konn sa, paske nou renmen fr\u00E8 nou yo. Moun ki pa renmen fr\u00E8 l\u0027, li mouri."
        },
        {
          "text": "Tout moun ki rayi fr\u00E8 yo, se ansasen yo ye. Nou konnen yon ansasen pa gen lavi ki p\u0027ap janm fini an nan li."
        },
        {
          "text": "Men sa ki f\u00E8 nou konnen sa renmen ye: Jezikri bay lavi li pou nou. Se pout\u00E8t sa nou menm tou, se pou nou bay lavi nou pou fr\u00E8 nou yo."
        },
        {
          "text": "Si yon moun ki pa nan bezwen w\u00E8 yon fr\u00E8 li nan nesesite, si l\u0027 pa gen pitye pou li, yon moun konsa pa ka pretann li renmen Bondye."
        },
        {
          "text": "Pitit mwen yo, piga nou renmen s\u00E8lman nan bouch, nan b\u00E8l diskou ak b\u00E8l paw\u00F2l. Se pou nou renmen tout bon vre. Se pou tout moun w\u00E8 jan nou renmen l\u00E8 yo w\u00E8 sa n\u0027ap f\u00E8."
        },
        {
          "text": "Se konsa n\u0027a konnen nou se moun laverite a. Se konsa n\u0027a santi nan k\u00E8 nou nou pa gen k\u00E8 sote devan Bondye."
        },
        {
          "text": "Paske, si konsyans nou kondannen nou, nou konnen Bondye pi f\u00F2 pase konsyans nou, li konn tout bagay."
        },
        {
          "text": "Konsa, zanmi m\u0027 yo, si konsyans nou pa kondannen nou, nou gen yon gwo lasirans devan Bondye."
        },
        {
          "text": "Tou sa n\u0027a mande l\u0027, la ban nou l\u0027, paske nou menm nou f\u00E8 tou sa li mande nou, nou f\u00E8 sa ki f\u00E8 l\u0027 plezi."
        },
        {
          "text": "Men sa l\u0027 mande nou: Se pou nou gen konfyans nan Pitit li, Jezikri. Se pou nou yonn renmen l\u00F2t, jan Kris la te ban nou l\u00F2d la."
        },
        {
          "text": "Moun ki kenbe k\u00F2mandman Bondye yo, y\u0027ap f\u00E8 yonn ak Bondye, Bondye ap f\u00E8 yonn ak yo tou. Men ki jan nou konnen Bondye f\u00E8 yonn ak nou: nou konnen sa paske li ban nou Sentespri li."
        }
      ]
    },
    {
      "VERS": [
        {
          "text": "Mezanmi, nou pa bezwen kw\u00E8 tout moun k\u0027ap di yo gen Lespri Bondye a. Men, se pou n\u0027 sonde yo pou nou w\u00E8 si lespri yo genyen an soti nan Bondye vre. Paske, gen yon bann fo pwof\u00E8t ki gaye toupatou sou lat\u00E8 a."
        },
        {
          "text": "Men ki jan nou ka konnen si yon lespri soti nan Bondye: tout moun ki di Jezikri te yon moun tout bon, se moun ki gen lespri ki soti nan Bondye a."
        },
        {
          "text": "Men, si yon moun refize rekon\u00E8t Jezi te yon moun tout bon, moun sa a pa gen lespri ki soti nan Bondye a. Lespri li genyen an soti nan moun k\u0027ap goumen ak Kris la. Yo te di nou moun k\u0027ap goumen ak Kris la te gen pou l\u0027 te vini. Enben, koulye a li deja nan lemonn."
        },
        {
          "text": "Men, nou menm, pitit mwen yo, nou se moun Bondye, nou kraze fo pwof\u00E8t yo, paske lespri ki nan nou an gen plis pouvwa pase lespri ki nan moun ki pou lemonn yo."
        },
        {
          "text": "L\u00E8 y\u0027ap pale yo pale tankou moun ki nan lemonn. Moun ki nan lemonn ap koute yo paske yo menm tou yo se moun lemonn."
        },
        {
          "text": "Men, nou menm, nou se moun Bondye. Tout moun ki konnen Bondye, yo koute l\u00E8 n\u0027ap pale ak yo. Moun ki pa moun Bondye p\u0027ap koute nou. Se konsa nou ka konnen diferans ki genyen ant lespri k\u0027ap pale verite a ak lespri k\u0027ap bay manti a."
        },
        {
          "text": "Mezanmi, se pou nou yonn renmen l\u00F2t paske renmen soti nan Bondye. Moun ki gen renmen nan k\u00E8 yo, se pitit Bondye yo ye. Yo konnen ki moun Bondye ye."
        },
        {
          "text": "Moun ki pa gen renmen nan k\u00E8 yo, yo pa konn Bondye, paske Bondye se renmen menm."
        },
        {
          "text": "Men ki jan Bondye f\u00E8 nou w\u00E8 jan li renmen nou. Li te voye s\u00E8l pitit li a sou lat\u00E8 pou l\u0027 te ka ban nou lavi."
        },
        {
          "text": "Men kisa renmen an ye: Se pa nou menm ki te renmen Bondye, se li menm pito ki te renmen nou, ki te voye Pitit li a pou nou te ka resevwa padon pou peche nou yo, gremesi Pitit la."
        },
        {
          "text": "Mezanmi, si Bondye renmen nou konsa, nou menm tou se pou nou yonn renmen l\u00F2t."
        },
        {
          "text": "Pesonn pa janm w\u00E8 Bondye. Men, si nou yonn renmen l\u00F2t, Bondye f\u00E8 yonn ak nou. Konsa n\u0027a renmen tout bon, jan Bondye renmen an."
        },
        {
          "text": "Nou konnen nou f\u00E8 yonn ak Bondye, Bondye f\u00E8 yonn ak nou, paske li ban nou Sentespri li."
        },
        {
          "text": "Nou menm, n\u0027ap di sa nou te w\u00E8. Papa a voye Pitit li a pou delivre tout moun."
        },
        {
          "text": "Moun ki rekon\u00E8t Jezi pou Pitit Bondye a, Bondye f\u00E8 yonn ak yo, yo f\u00E8 yonn ak Bondye."
        },
        {
          "text": "Nou menm nou konnen jan Bondye renmen nou, nou kw\u00E8 se vre. Bondye se renmen an menm. Moun ki gen renmen nan k\u00E8 yo, yo f\u00E8 yonn ak Bondye, Bondye f\u00E8 yonn ak yo."
        },
        {
          "text": "Nou konnen nou renmen Bondye tout bon l\u00E8 k\u00E8 nou pa kase pou jou jijman an, paske n\u0027ap viv nan lemonn tankou Kris la t\u0027ap viv."
        },
        {
          "text": "Kote ki gen renmen, pa gen k\u00E8 kase. Okontr\u00E8, l\u00E8 nou renmen tout bon, si k\u00E8 nou te kase, li pa kase ank\u00F2. Konsa, yon moun ki p\u00E8 toujou, li poko fin renmen n\u00E8t. Paske si ou p\u00E8, se paske ou p\u00E8 chatiman."
        },
        {
          "text": "Pou nou menm, nou gen renmen nan k\u00E8 nou, paske Bondye te renmen nou anvan."
        },
        {
          "text": "Si yon moun di: mwen renmen Bondye, pou anmenmtan pou l\u0027 rayi fr\u00E8 l\u0027, moun sa a ap bay manti. Paske, si li pa renmen fr\u00E8 l\u0027, yon moun li ka w\u00E8, li pa ka renmen Bondye li pa ka w\u00E8 a."
        },
        {
          "text": "Se sak f\u00E8, men k\u00F2mandman Kris la ban nou: Moun ki renmen Bondye, yo f\u00E8t pou renmen fr\u00E8 yo tou."
        }
      ]
    },
    {
      "VERS": [
        {
          "text": "Tout moun ki rekon\u00E8t Jezi se Kris la, se pitit Bondye yo ye. Si ou renmen yon papa, se pou ou renmen pitit li tou."
        },
        {
          "text": "Nou konnen nou renmen pitit Bondye yo l\u00E8 nou renmen Bondye, l\u00E8 nou f\u00E8 tou sa li mande nou f\u00E8."
        },
        {
          "text": "Nou renmen Bondye, l\u00E8 nou f\u00E8 tou sa li mande nou f\u00E8. Sa Bondye mande nou f\u00E8 yo pa tw\u00F2 difisil pase sa."
        },
        {
          "text": "Paske, depi se pitit Bondye ou ye, ou kapab genyen batay la sou lemonn. Men ki jan nou f\u00E8 gengen batay la sou lemonn, se paske nou gen konfyans nan Bondye."
        },
        {
          "text": "Ki moun ki ka genyen batay la sou lemonn? Se s\u00E8lman moun ki kw\u00E8 Jezi se pitit Bondye a."
        },
        {
          "text": "Jezikri se moun ki te vini an: li te vini ak dlo bat\u00E8m lan ansanm ak san lanm\u00F2 li a. Li pa t\u0027 vini ak dlo a s\u00E8lman, men li te vini av\u00E8k dlo ansanm ak san. Lespri Bondye a di se vre sa, paske Lespri Bondye a se verite a menm."
        },
        {
          "text": "Gen yo twa k\u0027ap di Jezi se moun ki te vini an."
        },
        {
          "text": "Se Lespri Bondye a, se dlo a ansanm ak san an. Yo touletwa yo dak\u00F2."
        },
        {
          "text": "Nou asepte paw\u00F2l moun pou verite. Men, paw\u00F2l Bondye a pi bon toujou. Epi, sa se temwayaj Bondye bay pou Pitit li a."
        },
        {
          "text": "Konsa, moun ki gen konfyans nan Pitit Bondye a, se moun ki pran paw\u00F2l Bondye a pou verite epi ki kenbe l\u0027 nan k\u00E8 yo. Men, moun ki pa gen konfyans nan Bondye, yo f\u00E8 Bondye pase pou mant\u00F2, paske yo pa t\u0027 kw\u00E8 paw\u00F2l Bondye te di sou Pitit li a se verite."
        },
        {
          "text": "Men paw\u00F2l verite a: Bondye ban nou lavi ki p\u0027ap janm fini an. Se nan Pitit li a li ban nou li."
        },
        {
          "text": "Moun ki gen Pitit la, yo gen lavi sa a tou. Men, moun ki pa gen Pitit Bondye a, yo pa gen lavi sa a non plis."
        },
        {
          "text": "M\u0027ap ekri nou l\u00E8t sa a, nou menm ki kw\u00E8 nan Pitit Bondye a pou nou ka konnen nou gen lavi ki p\u0027ap janm fini an."
        },
        {
          "text": "Se pout\u00E8t sa k\u00E8 nou pa sote devan Bondye. Nou konnen l\u0027ap koute nou si nou mande l\u0027 kich\u00F2y ki dak\u00F2 ak volonte li."
        },
        {
          "text": "Konsa, non s\u00E8lman nou konnen l\u0027ap koute nou l\u00E8 nou f\u00E8 l\u0027 yon demann, men nou konnen tou l\u0027ap ban nou sa nou mande l\u0027 la."
        },
        {
          "text": "Si yon moun w\u00E8 yon fr\u00E8 l\u0027 f\u00E8 yon peche ki p\u0027ap f\u00E8 l\u0027 mouri, se pou l\u0027 lapriy\u00E8 Bondye pou Bondye bay fr\u00E8 a lavi. Prensip sa a bon pou moun ki f\u00E8 peche ki p\u0027ap f\u00E8 yo mouri. Men, gen yon kalite peche ki mennen yon moun tou dwat nan lanm\u00F2. mwen pa di pou yo lapriy\u00E8 pou moun ki f\u00E8 kalite peche sa yo."
        },
        {
          "text": "Tou sa ou f\u00E8 ki mal, se yon peche. Men, se pa tout peche k\u0027ap mennen ou nan lanm\u00F2."
        },
        {
          "text": "Nou konnen depi yon moun pitit Bondye, li p\u0027ap kontinye ap viv nan peche toujou. Paske, Pitit Bondye a ap veye sou li, Satan pa ka f\u00E8 l\u0027 anyen."
        },
        {
          "text": "Nou konnen nou se moun Bondye. Men, tou sa ki sou lat\u00E8 anba pouvwa Satan."
        },
        {
          "text": "Nou konnen Pitit Bondye a te vini, li louvri lespri nou pou nou ka konnen Bondye tout bon an. N\u0027ap viv ansanm ak Bondye tout bon an, gremesi Pitit li, Jezikri. Se li menm ki Bondye tout bon an, se li menm ki lavi ki p\u0027ap janm fini an."
        },
        {
          "text": "Pitit mwen yo, veye k\u00F2 nou ak zid\u00F2l!"
        }
      ]
    }
  ]
}