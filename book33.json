{
  "-bnumber": "34",
  "CHAPTER": [
    {
      "VERS": [
        {
          "text": "Men mesaj Bondye te bay sou lavil Niniv. Men liv ki rap\u00F2te vizyon Nawoum, moun lavil Elk\u00F2ch, te f\u00E8 a."
        },
        {
          "text": "Sey\u00E8 a, se yon Bondye ki f\u00E8 jalouzi epi ki konn tire revanj. Li tire revanj li. L\u00E8 l\u0027 ank\u00F2l\u00E8, se pa ti move li move. Li tire revanj li sou tout moun ki kenbe t\u00E8t av\u00E8 l\u0027. Li kenbe moun ki pa vle w\u00E8 l\u0027 yo nan k\u00E8."
        },
        {
          "text": "Sey\u00E8 a pa fache fasil, men se pa ti kras pouvwa li genyen. Li p\u0027ap janm manke pa pini moun ki ant\u00F2. Kote Sey\u00E8 a pase, se van tanp\u00E8t, se van sikl\u00F2n. Nwaj yo, se pousy\u00E8 pye l\u0027 yo ap leve."
        },
        {
          "text": "Li pase lanm\u00E8 a l\u00F2d: lanm\u00E8 a cheche. Li cheche dlo larivy\u00E8 yo. Tout pyebwa nan plenn Bazan ak sou m\u00F2n Kam\u00E8l ap deperi. Tout fl\u00E8 sou m\u00F2n Liban yo ap fennen."
        },
        {
          "text": "Gwo m\u00F2n yo tranble l\u00E8 yo w\u00E8 l\u0027. Ti m\u00F2n yo dispar\u00E8t. T\u00E8 a tranble devan l\u0027 ansanm ak tout moun ki rete sou li."
        },
        {
          "text": "Ki moun ki ka kanpe devan l\u0027 l\u00E8 li ank\u00F2l\u00E8? Ki moun ki ka chape anba men l\u0027 l\u00E8 li move? K\u00F2l\u00E8 Bondye tonbe sou lat\u00E8 tankou dife. Gwo w\u00F2ch yo tounen pousy\u00E8 devan li."
        },
        {
          "text": "Men, Sey\u00E8 a gen bon k\u00E8 tou: Jou mal\u00E8, se li ki pwoteje p\u00E8p li. Li pran swen tout moun ki vin kache anba z\u00E8l li."
        },
        {
          "text": "Tankou yon gwo lavalas k\u0027ap desann, l\u0027ap kraze tout kote lavil la te bati a. L\u0027ap pousib tout l\u00E8nmi l\u0027 yo jouk li fini ak yo."
        },
        {
          "text": "Kisa n\u0027ap konplote konsa sou do Sey\u00E8 a? L\u0027ap detwi nou tout. Nou p\u0027ap ka kenbe t\u00E8t av\u00E8 l\u0027 yon l\u00F2t fwa ank\u00F2."
        },
        {
          "text": "Yo tankou yon gwo raje pikan. Atout yo v\u00E8t la, yo pral boule n\u00E8t tankou yon pil z\u00E8b ch\u00E8ch."
        },
        {
          "text": "Yon nonm soti lavil Niniv. Li gen yon bann move lide nan t\u00E8t li, l\u0027ap f\u00E8 konplo sou do Sey\u00E8 a."
        },
        {
          "text": "Men sa Sey\u00E8 a di p\u00E8p li a: -Moun peyi Lasiri yo te m\u00E8t anpil, yo te m\u00E8t gwon\u00E8g, y\u0027ap mouri, y\u0027ap dispar\u00E8t. Mwen te f\u00E8 nou soufri. Men, mwen p\u0027ap f\u00E8 nou sa ank\u00F2!"
        },
        {
          "text": "Koulye a, mwen pral kraze pouvwa peyi Lasiri k\u0027ap peze nou an. M\u0027ap kase tout chenn yo te pran pou mare nou yo."
        },
        {
          "text": "Men l\u00F2d Sey\u00E8 a bay sou moun peyi Lasiri yo: -Yo pral bliye non nou n\u00E8t. Mwen pral detwi tout ras nou. M\u0027ap kraze tout estati zid\u00F2l nou gen nan tanp bondye nou yo, kit yo te an bwa, kit yo te an f\u00E8. M\u0027ap pare yon tonm pou nou. Nou pa vo anyen ank\u00F2!"
        },
        {
          "text": "Gade! Men yon mesaje k\u0027ap vin sou m\u00F2n yo! L\u0027ap pote bon nouv\u00E8l k\u0027ap ban nou k\u00E8 poze. Nou menm moun peyi Jida, nou m\u00E8t fete tout f\u00E8t nou yo! F\u00E8 ofrann nou te pwom\u00E8t Bondye yo. Mechan yo p\u0027ap pase lakay nou ank\u00F2! Mwen detwi yo n\u00E8t."
        }
      ]
    },
    {
      "VERS": [
        {
          "text": "Nou menm moun lavil Niniv, men yon gwo lame ap moute vin atake nou. Mete gad nan f\u00F2 nou. Mete moun veye gran chemen an! Mare ren nou! Mete tout kouraj nou sou nou!"
        },
        {
          "text": "Paske, Sey\u00E8 a pral bay p\u00E8p Izray\u00E8l la pouvwa li te gen anvan an, pouvwa fanmi Jak\u00F2b la te gen anvan piyaj\u00E8 yo te ravaje l\u0027 la, anvan yo te koupe tout branch rezen li yo."
        },
        {
          "text": "Vanyan s\u00F2lda l\u0027 yo gen plak pwot\u00E8j pentire tou wouj sou bra yo. Yo abiye ak rad wouj viol\u00E8t. Cha lag\u00E8 yo klere kou dife! Y\u0027ap vin pou atake nou! Y\u0027ap souke zam yo nan men yo."
        },
        {
          "text": "Cha lag\u00E8 yo ap vini ak gwo vit\u00E8s nan plenn yo. Yo kouri ale sou plas piblik yo. Yo klere tankou bwa chand\u00E8l tou limen. Y\u0027ap pase kouri tankou z\u00E8kl\u00E8."
        },
        {
          "text": "Yo chonje rele ch\u00E8f lame yo. Nan prese vini yo, yonn ap frape ak l\u00F2t. Yo kouri ale b\u00F2 miray ranpa yo. Yo pare plak pwot\u00E8j pou y\u0027 al defonse p\u00F2tay yo."
        },
        {
          "text": "P\u00F2tay ki bay sou larivy\u00E8 a louvri granbatan. Tout moun nan pal\u00E8 a gen k\u00E8 kase."
        },
        {
          "text": "Yo f\u00E8 larenn lan prizonye. Yo pati av\u00E8 l\u0027. S\u00E8vant li yo ap plenn, y\u0027ap kriye. Y\u0027ap bat lestonmak yo sit\u00E8lman yo nan lapenn."
        },
        {
          "text": "Tankou yon gwo basen plen dlo ki pete, moun yo ap kouri soti lavil Niniv. Y\u0027ap di yo: Rete non! Rete non! Men, yonn pa vire tounen."
        },
        {
          "text": "Piye tout lajan an. Piye tout l\u00F2 yo. Yo gen yon rich\u00E8s ki poko pr\u00E8t pou fini, yon pak\u00E8t b\u00E8l bagay ki koute ch\u00E8."
        },
        {
          "text": "Yo piye lavil la. Yo touye tout moun ladan l\u0027. Yo devaste l\u0027 n\u00E8t. Moun p\u00E8di kouraj yo. Jenou yo ap tranble. Yo pa gen f\u00F2s pou rete kanpe. Figi yo dekonpoze."
        },
        {
          "text": "Koulye a, kote twou kach\u00E8t lyon yo ye a, twou nich kote ti lyon yo manje a, twou kote lyon yo ansanm ak ti lyon yo te konn ale pou pesonn pa ka f\u00E8 yo anyen an?"
        },
        {
          "text": "Lyon an te konn dechire vyann b\u00E8t yo pou pitit li yo, li te konn trangle b\u00E8t pou fenm\u00E8l lyon yo. L\u00E8 konsa yo plen twou yo ak b\u00E8t yo pran, yo plen nich yo ak moso vyann dechikete."
        },
        {
          "text": "Koulye a, se mwen menm k\u0027ap regle ak nou! Se Sey\u00E8 ki gen tout pouvwa a menm ki di sa. Moun pral boule tout cha lag\u00E8 nou yo nan dife. Nan lag\u00E8 a, m\u0027ap f\u00E8 yo touye tout jenn ti lyon nou yo. M\u0027ap rache nan men nou tou sa nou te pran lakay l\u00F2t yo. Yo p\u0027ap janm tande vwa delege nou yo ank\u00F2 nan okenn peyi sou lat\u00E8."
        }
      ]
    },
    {
      "VERS": [
        {
          "text": "Madichon pou lavil ki renmen f\u00E8 san koule a! Se manti ase l\u0027ap mache bay. Li plen rich\u00E8s li v\u00F2l\u00F2 nan f\u00E8 m\u00E8tdam. Li chaje ak byen li piye kay l\u00F2t."
        },
        {
          "text": "Koute bri fw\u00E8t kach yo, bri wou cha yo k\u0027ap woule vini. Koute bri chwal yo k\u0027ap galope, bri cha lag\u00E8 yo k\u0027ap kouri vini."
        },
        {
          "text": "Kavalye yo ap zeponnen chwal yo. Nepe yo klere kou f\u00E8man nan sol\u00E8y. Lans yo, ou ta di z\u00E8kl\u00E8. Moun tonbe kou mouch. Kadav yo f\u00E8 pil sou pil. Ou pa ka konte yo. Moun ap bite sou moun mouri."
        },
        {
          "text": "Y\u0027ap pini lavil Niniv, manman jenn\u00E8s la. Y\u0027ap pini l\u0027 pou tout dez\u00F2d li f\u00E8 yo. Li te b\u00E8l, li te f\u00F2 nan paw\u00F2l dous! Li f\u00E8 yo pran plezi kont k\u00F2 yo ak li. Li f\u00E8 nasyon yo p\u00E8di t\u00E8t yo. L\u00E8fini, li pran yo, li f\u00E8 trafik ak yo!"
        },
        {
          "text": "Men sa Sey\u00E8 ki gen tout pouvwa a di: Se mwen menm k\u0027ap regle ak ou! Mwen pral leve rad ou anl\u00E8 jouk nan t\u00E8t. Mwen pral mete ou toutouni pou tout nasyon yo ka w\u00E8 ou, pou tout peyi ka w\u00E8 jan ou san wont."
        },
        {
          "text": "Mwen pral kouvri ou ak salte. Mwen pral avili ou, pou tout moun ka w\u00E8 jan ou pa bon."
        },
        {
          "text": "Tout moun ki va w\u00E8 ou va kouri byen lwen. Y\u0027a di: Lavil Niniv fini! Ki moun ki va gen pitye pou li? Pa gen pesonn ka vle vin kenbe r\u00E8l la av\u00E8 l\u0027."
        },
        {
          "text": "Ou menm lavil Niniv, ou pa pi bon pase lavil T\u00E8b. Atout li chita nan mitan gwo larivy\u00E8 Nil la, ak dlo toupatou tankou yon ranpa, tankou yon glasi pou pwoteje l\u0027,"
        },
        {
          "text": "atout li te anvayi peyi Letiopi ak peyi Lejip kif\u00E8 pa t\u0027 gen limit pou pouvwa li ank\u00F2, atout moun peyi Pout yo ak moun peyi Libi yo te mache ansanm av\u00E8 l\u0027,"
        },
        {
          "text": "yo f\u00E8 moun li yo prizonye, yo dep\u00F2te yo nan l\u00F2t peyi. Nan tout kalfou, yo kraze pitit li yo jouk yo mouri. Yo mare grann\u00E8g li yo nan chenn kou esklav. Yo separe yo, yo tire os\u00F2 pou bay chak moun pa yo."
        },
        {
          "text": "Ou menm tou, lavil Niniv, ou pral sou. T\u00E8t ou pral vire. Ou menm tou, ou pral chache kote pou ou kache pou l\u00E8nmi ou yo."
        },
        {
          "text": "F\u00F2 ou yo tankou yon pye fig frans chaje fig mi: ou annik souke l\u0027, epi fig yo tonbe nan bouch k\u0027ap tann pou manje yo."
        },
        {
          "text": "S\u00F2lda ou yo, ou ta di yon bann fanm! Peyi a ap san defans devan l\u00E8nmi ou yo, dife boule ba ki f\u00E8men p\u00F2tay ou yo. Yo rete gran louvri."
        },
        {
          "text": "Al pran dlo mete la, paske yo pral s\u00E8nen ou anndan lakay ou. Repare miray f\u00F2 ou yo! Al bat t\u00E8 ak pye ou pou f\u00E8 brik! Pare f\u00F2m pou f\u00E8 brik."
        },
        {
          "text": "Ou te m\u00E8t peple tankou chini, ou te m\u00E8t peple tankou krik\u00E8t, dife pral boule ou n\u00E8t ale. Lag\u00E8 pral fini av\u00E8 ou."
        },
        {
          "text": "Ou te gen plis moun k\u0027ap f\u00E8 k\u00F2m\u00E8s pase gen zetwal nan sy\u00E8l la. Koulye a, yo pati tankou krik\u00E8t ki louvri z\u00E8l yo vole ale."
        },
        {
          "text": "S\u00F2lda ou yo ak moun k\u0027ap travay pou ou yo pral tankou yon bann krik\u00E8t ki poze sou raje l\u00E8 fredi. Leve sol\u00E8y la leve, y\u0027 ale. Pesonn pa konnen kote yo f\u00E8."
        },
        {
          "text": "Ou menm wa peyi Lasiri a, faksyonn\u00E8 ou yo ap d\u00F2mi. Ch\u00E8f lame ou yo mouri. Moun ou yo gaye nan tout m\u00F2n. Pa gen pesonn pou f\u00E8 yo tounen lakay yo ank\u00F2."
        },
        {
          "text": "Pa gen renm\u00E8d pou ou pou jan ou donmaje a. Pa gen gerizon pou malenng ou a. Tout moun ki va pran nouv\u00E8l la va kontan, y\u0027a bat men. Paske, ak tout mechanste ou yo, pa gen moun ou pa t\u0027 f\u00E8 pase miz\u00E8."
        }
      ]
    }
  ]
}