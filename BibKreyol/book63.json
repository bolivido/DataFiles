[
  [
    "Se mwen menm, ch\u00E8f reskonsab nan legliz la, k\u0027ap ekri l\u00E8t sa a pou Gayis, fr\u00E8 mwen renmen tout bon an.",
    "Gayis monch\u00E8, mwen swete tout bagay ap mache byen pou ou. Mwen swete ou an sante nan k\u00F2 ou tankou ou an sante nan lespri ou.",
    "Mwen pa t\u0027 manke kontan l\u00E8 k\u00E8k fr\u00E8 rive b\u00F2 isit la, yo di m\u0027 jan ou rete f\u00E8m nan verite a, jan ou toujou ap viv dak\u00F2 ak verite a.",
    "Pa gen anyen ki pou f\u00E8 m\u0027 pi kontan pase l\u00E8 m\u0027 tande pitit mwen yo ap viv dak\u00F2 ak verite a.",
    "Zanmi mwen, tou sa w\u0027ap f\u00E8 pou fr\u00E8 yo, menm pou fr\u00E8 etranje yo tou, ou f\u00E8 l\u0027 byen.",
    "Yo di devan tout legliz la jan ou gen renmen tout bon nan k\u00E8 ou. Tanpri, toujou ede fr\u00E8 yo pou yo ka pousib vwayaj yo, jan Bondye vle l\u0027 la.",
    "Paske, se pou s\u00E8vis Kris la y\u0027ap f\u00E8 vwayaj sa a. Yo pa asepte okenn konkou nan men moun ki pa konn Bondye.",
    "Se pout\u00E8t sa, moun konsa, nou menm patizan Kris yo, nou f\u00E8t pou soutni yo pou nou ka patisipe nan travay y\u0027ap f\u00E8 pou verite a.",
    "Mwen te ekri yon l\u00E8t tou kout voye bay legliz la. Men, Diyotr\u00E8f ki renmen pran p\u00F2z ch\u00E8f li nan mitan yo a, refize koute sa m\u0027 di a.",
    "Se pout\u00E8t sa, l\u00E8 m\u0027a rive, m\u0027ap devwale tou sa li f\u00E8 ki mal, tout move paw\u00F2l ak manti l\u0027ap bay sou mwen yo. Li pa kontante l\u0027 f\u00E8 sa s\u00E8lman. Li refize resevwa fr\u00E8 yo ki depasaj. Si gen moun ki ta vle resevwa yo, li enpoze yo f\u00E8 l\u0027, li menm chache mete yo dey\u00F2 nan legliz la.",
    "Zanmi mwen, pa f\u00E8 tankou moun k\u0027ap f\u00E8 sa ki mal. F\u00E8 tankou moun k\u0027ap f\u00E8 sa ki byen. Moun k\u0027ap f\u00E8 sa ki byen, se moun Bondye yo ye. Moun k\u0027ap f\u00E8 sa ki mal pa t\u0027 janm w\u00E8 Bondye.",
    "Tout fr\u00E8 yo pale byen pou Demetriyis. Menm laverite a pale byen pou msye. Nou menm tou, n\u0027ap pale byen pou li, epitou ou konnen sa nou di se verite.",
    "Mwen gen anpil bagay pou m\u0027 ta di ou. Men, mwen pa vle ekri yo ak plim ak lank.",
    "(14-15) Mwen swete m\u0027a ka vin w\u00E8 ou tal\u00E8 konsa, pou nou ka koze fasafas. Mwen mande pou Bondye ba ou k\u00E8 poze. Tout zanmi ou yo voye bonjou pou ou. Di chak zanmi m\u0027 yo yon bonjou apa pou mwen."
  ]
]