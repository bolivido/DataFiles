[
  [
    "Mwen menm P\u00F2l, ansanm ak Silven ak Timote, m\u0027ap ekri l\u00E8t sa a voye bay manm legliz nan lavil Tesalonik k\u0027ap viv ansanm nan Bondye, Papa a, ak Jezikri, Sey\u00E8 nou an.",
    "Mwen mande pou Bondye, Papa a, ak Jezikri, Sey\u00E8 nou an, ban nou benediksyon ak k\u00E8 poze.",
    "Se yon devwa pou mwen pou m\u0027 pa janm sispann di Bondye m\u00E8si pou nou, fr\u00E8 m\u0027 yo. Wi, se yon devwa pou m\u0027 f\u00E8 l\u0027 vre. Paske, konfyans nou gen nan Bondye ap grandi anpil, renmen nou gen yonn pou l\u00F2t ap grandi toujou tou.",
    "Se sak f\u00E8, sa f\u00E8 m\u0027 plezi pou m\u0027 nonmen non nou nan tout legliz Bondye yo, pou jan nou gen pasyans, jan nou kenbe konfyans nou f\u00E8m nan Bondye nan mitan tout p\u00E8sekisyon ak soufrans k\u0027ap tonbe sou nou.",
    "Sa f\u00E8 moun w\u00E8 se Bondye ki gen rezon l\u00E8 l\u0027ap jije. Paske, av\u00E8k tou sa n\u0027ap sip\u00F2te koulye a, n\u0027ap fin bon n\u00E8t pou nou ka antre nan peyi kote Bondye wa a. Se pou peyi sa a menm n\u0027ap soufri konsa.",
    "Paske, Bondye gen pou f\u00E8 sa ki byen: Bondye va gen rezon l\u00E8 la f\u00E8 moun k\u0027ap f\u00E8 nou soufri yo soufri tou.",
    "Kanta pou nou menm k\u0027ap soufri koulye a, la ban nou repo ansanm av\u00E8 m\u0027 l\u00E8 Jezi va par\u00E8t nan sy\u00E8l la av\u00E8k zanj li yo ki gen pouvwa.",
    "La par\u00E8t nan mitan gwo flanm dife pou peni tout moun ki pa konn Bondye yo ansanm ak moun ki p\u0027ap mache dapre bon nouv\u00E8l ki pale sou Jezi, Sey\u00E8 nou an.",
    "Chatiman moun sa yo, se dispar\u00E8t y\u0027ap dispar\u00E8t yo pou tout tan. Y\u0027ap wete yo devan Sey\u00E8 a, y\u0027ap voye yo jete byen lwen pou yo pa janm resevwa pa yo nan pouvwa Sey\u00E8 a ak nan lwanj y\u0027ap f\u00E8 pou li a.",
    "Jou sa a, Sey\u00E8 a va par\u00E8t pou l\u0027 resevwa lwanj nan men tout moun pa l\u0027 yo. Tout moun ki te mete konfyans yo nan li va kontan w\u00E8 l\u0027. Nou menm tou n\u0027a w\u00E8 li, paske nou te kw\u00E8 nan mesaj mwen te f\u00E8 nou konnen an.",
    "Se pout\u00E8t sa, mwen p\u0027ap janm sispann lapriy\u00E8 pou nou. M\u0027ap mande Bondye pou l\u0027 ede nou pou nou viv yon jan ki dak\u00F2 ak lavi li mande nou pou nou viv la. M\u0027ap mande l\u0027 pou li ban nou pouvwa li, pou nou ka f\u00E8 tout byen nou vle f\u00E8, pou nou fin reyalize n\u00E8t travay n\u0027ap f\u00E8 ak konfyans nan Bondye.",
    "Konsa, tout moun va f\u00E8 lwanj non Jezi a pout\u00E8t nou. Nou menm tou, y\u0027a f\u00E8 lwanj nou pout\u00E8t li, gremesi fav\u00E8 Bondye nou an ansanm ak Jezikri, Sey\u00E8 a, f\u00E8 nou."
  ],
  [
    "Ann konsidere l\u00E8 Jezikri, Sey\u00E8 nou an, va par\u00E8t pou l\u0027 sanble nou ansanm b\u00F2 kote li. Fr\u00E8 m\u0027 yo, men sa m\u0027ap mande nou:",
    "Pa kite pesonn twouble lespri nou fasil, ni f\u00E8 nou p\u00E8di t\u00E8t nou ak ankenn mesaj ki swadizan soti nan Bondye, ni ak ankenn b\u00E8l diskou, ni ak ankenn l\u00E8t mwen ta swadizan ekri nou, pou yo f\u00E8 nou kw\u00E8 jou Sey\u00E8 a rive deja.",
    "Pa kite pesonn twonpe nou nan ankenn jan. Paske, anvan jou sa a rive, gen yon d\u00E8nye rev\u00F2lt kont Bondye ki pou f\u00E8t. Nou gen pou nou w\u00E8 mechan ki deja kondannen pou dispar\u00E8t la vini anvan.",
    "Mechan sa a ap kanpe, l\u0027ap pran pozisyon kont tout bagay l\u00E8z\u00F2m ap s\u00E8vi, kont tout bagay l\u00E8z\u00F2m konsidere pou Bondye. La f\u00E8, la f\u00E8, jouk la antre nan tanp Bondye a, la chita, la f\u00E8 t\u00E8t li pase pou Bondye.",
    "Nou pa chonje mwen te di nou sa l\u00E8 m\u0027 te lakay nou toujou?",
    "Men, gen yon bagay k\u0027ap anpeche lev\u00E8nman sa yo rive koulye a. Nou konnen kisa li ye: Se sak f\u00E8, mechan an p\u0027ap par\u00E8t anvan l\u00E8 li.",
    "Wi, pouvwa mechan an deja ap travay anba chal. Men, anvan pou lev\u00E8nman sa yo rive, se pou moun k\u0027ap ba l\u0027 bary\u00E8 a dispar\u00E8t.",
    "L\u00E8 sa a, mechan an va par\u00E8t. Sey\u00E8 Jezi va soufle ak bouch li sou li, la touye li. L\u0027ap annik par\u00E8t nan tout pouvwa li pou l\u0027 fini n\u00E8t ak li.",
    "Mechan an va vini ak tout pouvwa Satan an. Li va f\u00E8 anpil mirak, anpil m\u00E8v\u00E8y ak anpil gwo siy pou bay manti.",
    "Li va f\u00E8 tout kalite bagay mal pou twonpe moun k\u0027ap p\u00E8di t\u00E8t yo. Y\u0027ap p\u00E8di t\u00E8t yo paske yo pa asepte verite ki pou ta sove yo a, yo pa renmen li.",
    "Se pout\u00E8t sa, Bondye ap voye yon pouvwa k\u0027ap travay pou egare yo pi r\u00E8d, pou yo sa kw\u00E8 nan manti.",
    "Konsa, tout moun ki p\u0027ap kw\u00E8 nan verite a, ki te pran plezi yo nan f\u00E8 lenjistis, yo tout pral kondannen.",
    "Se yon devwa pou mwen pou m\u0027 pa janm sispann di Bondye m\u00E8si pou nou, fr\u00E8 m\u0027 yo, nou menm Sey\u00E8 a renmen. Paske, Bondye chwazi nou pou nou ka premye moun ki pou delivre, gremesi pouvwa Sentespri ki f\u00E8 nou tounen moun pa l\u0027, paske nou kw\u00E8 nan verite a.",
    "Gremesi bon nouv\u00E8l mwen te anonse nou an, Bondye chwazi nou pou nou ka resevwa pa nou nan lwanj ki pou Jezikri, Sey\u00E8 nou an.",
    "Se sa ki f\u00E8, fr\u00E8 m\u0027 yo, se pou nou kenbe f\u00E8m. Pa bliye tou sa nou te aprann nan bouch mwen ak nan l\u00E8t mwen an.",
    "M\u0027ap lapriy\u00E8 Jezikri, Sey\u00E8 nou an, ansanm ak Bondye, Papa nou ki renmen nou, ki f\u00E8 nou fav\u00E8, ki ban nou yon kouraj ki p\u0027ap janm febli ansanm ak yon b\u00E8l espwa.",
    "M\u0027ap mande yo pou yo f\u00F2tifye k\u00E8 nou, pou yo ban nou f\u00F2s kouraj pou nou f\u00E8 tou sa ki byen, pou nou di tou sa ki byen."
  ],
  [
    "Pou fini, fr\u00E8 m\u0027 yo, lapriy\u00E8 pou mwen pou paw\u00F2l Sey\u00E8 a ka kontinye gaye toupatou byen vit, pou li resevwa lwanj tankou sa te f\u00E8t pami nou.",
    "Lapriy\u00E8 tou pou Bondye ka delivre m\u0027 anba move moun yo, mechan sa yo. Paske, se pa tout moun ki asepte kw\u00E8.",
    "Men, Bondye ap toujou kenbe paw\u00F2l li. L\u0027ap ban nou f\u00F2s, la pwoteje nou anba Satan.",
    "Sey\u00E8 a f\u00E8 m\u0027 gen konfyans nan nou: li ban m\u0027 lasirans n\u0027ap f\u00E8 sa m\u0027 te mande nou f\u00E8 a, epi n\u0027ap toujou kontinye f\u00E8 l\u0027 tou.",
    "Mwen mande Sey\u00E8 a pou l\u0027 dirije k\u00E8 nou pou nou ka renmen Bondye, pou nou ka gen pasyans tankou Kris la.",
    "Fr\u00E8 m\u0027 yo, men sa m\u0027ap mande nou nan non Jezikri, Sey\u00E8 a: Pran distans nou ak tout fr\u00E8 k\u0027ap f\u00E8 parese, ki p\u0027ap konf\u00F2me yo ak sa m\u0027 te moutre nou.",
    "Nou menm, nou konnen sa pou nou f\u00E8 pou nou ka swiv egzanp mwen ban nou. Mwen pa t\u0027 f\u00E8 parese l\u00E8 m\u0027 te nan mitan nou.",
    "Mwen pa t\u0027 kite pesonn ban m\u0027 manje pou gremesi. Okontr\u00E8, mwen te travay di, mwen te fatige k\u00F2 mwen anpil, lajounen kou lannwit, pou m\u0027 pa t\u0027 sou kont nou yonn.",
    "Se pa paske mwen pa t\u0027 gen dwa resevwa anyen nan men pesonn ki f\u00E8 m\u0027 te f\u00E8 sa. Non. Se paske mwen te vle ban nou yon egzanp pou nou te swiv.",
    "Nou chonje l\u00E8 m\u0027 te lakay nou, mwen te di nou: moun ki pa travay pa gen dwa manje non plis.",
    "M\u0027ap pale konsa ak nou paske m\u0027 pran nouv\u00E8l gen k\u00E8k moun nan mitan nou k\u0027ap f\u00E8 parese, ki pa vle f\u00E8 l\u00F2t bagay pase foure bouch yo nan zaf\u00E8 l\u00F2t moun.",
    "Men sa m\u0027ap voye di moun sa yo: Nan non Jezikri, Sey\u00E8 a, m\u0027ap mande nou pou nou travay nan l\u00F2d, pou nou manje swe kouraj nou.",
    "Pou nou menm, fr\u00E8 m\u0027 yo, pa janm bouke f\u00E8 sa ki byen.",
    "Si yon moun pa swiv l\u00F2d mwen bay nan l\u00E8t sa a, make li. Piga pesonn gen okenn rap\u00F2 av\u00E8 l\u0027, pou l\u0027 sa wont.",
    "Men, se pa pout\u00E8t sa pou nou f\u00E8 l\u00E8nmi av\u00E8 li. Okontr\u00E8, pale av\u00E8 l\u0027 tankou yon fr\u00E8.",
    "Mwen mande Sey\u00E8 a ki konn bay k\u00E8 poze, pou li f\u00E8 k\u00E8 nou poze tout tan, tout jan, pou li toujou la av\u00E8k nou tout.",
    "Se mwen menm P\u00F2l k\u0027ap ekri mo sa yo: mwen voye bonjou pou nou tout. Se konsa mwen siyen tout l\u00E8t mwen yo, se konsa mwen toujou ekri.",
    "Se pou benediksyon Jezikri, Sey\u00E8 nou an, toujou la av\u00E8k nou tout."
  ]
]