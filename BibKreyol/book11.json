[
  [
    "Apre lanm\u00F2 Akab, wa peyi Izray\u00E8l la, peyi Moab pran l\u00E8zam kont moun Izray\u00E8l yo.",
    "Okozyas, wa peyi Izray\u00E8l la, pran yon so, li soti nan balkon lakay li, li tonbe sou twati pal\u00E8 li lavil Samari. Li fraktire nan tout k\u00F2 l\u0027. Li voye moun al pale ak Baalzeboub, bondye moun Filisti yo ki te gen tanp li lavil Ekwon, pou konnen si l\u0027ap ref\u00E8.",
    "Men, zanj Sey\u00E8 a pale ak pwof\u00E8t Eli, moun lavil Tichbe a, li di l\u0027 konsa: --Leve al kontre mesaje Okozyas, wa peyi Samari a. W\u0027a mande yo si pa gen Bondye nan peyi Izray\u00E8l la kif\u00E8 yo pral pale ak Baalzeboub, bondye lavil Ekwon an.",
    "W\u0027a di yo tou men mesaj Sey\u00E8 a voye bay wa a: Li p\u0027ap leve sou kabann kote li kouche a paske li pral mouri. Eli leve, li f\u00E8 sa Sey\u00E8 a te mande l\u0027 f\u00E8 a.",
    "L\u00E8 mesaje yo tounen al jwenn wa a, wa a mande yo: --Poukisa nou tounen?",
    "Yo reponn li: --Paske nou kontre ak yon nonm sou wout nou ki di nou: Tounen al jwenn wa ki te voye nou an. N\u0027a di li: Men mesaj Sey\u00E8 a voye ba li: Kouman? Pa gen Bondye nan peyi Izray\u00E8l la kif\u00E8 ou voye moun al pale ak Baalzeboub, bondye lavil Ekwon an? Pout\u00E8t sa ou f\u00E8 a, ou p\u0027ap leve sou kabann kote ou kouche a, ou pral mouri.",
    "Wa a mande yo: --Moun ki te vin kontre nou an epi ki di nou tout paw\u00F2l sa yo, ki jan li te ye?",
    "Msye yo reponn li: --Li te gen yon gwo rad f\u00E8t ak po b\u00E8t sou li ak yon sentiwon po b\u00E8t mare nan ren l\u0027. Wa a di: --Se Eli, moun lavil Tichbe a.",
    "Li voye yon kaptenn ak senkant s\u00F2lda al chache Eli. L\u00E8 yo rive, yo jwenn Eli chita sou t\u00E8t yon ti m\u00F2n. Yo di li konsa: --S\u00E8vit\u00E8 Bondye, wa a pase ou l\u00F2d pou ou desann.",
    "Eli reponn: --Si m\u0027 se yon s\u00E8vit\u00E8 Bondye vre, se pou dife soti nan sy\u00E8l la tonbe ni sou ou ni sou s\u00F2lda ou yo pou l\u0027 kankannen nou! Lamenm, yon dife soti nan sy\u00E8l la, li kankannen ni kaptenn lan ni senkant s\u00F2lda li yo.",
    "Wa voye yon l\u00F2t kaptenn ak senkant l\u00F2t s\u00F2lda. L\u00E8 yo rive, yo di Eli: --S\u00E8vit\u00E8 Bondye, wa a voye di ou desann koulye a san p\u00E8di tan.",
    "Eli reponn: --Si m\u0027 se yon s\u00E8vit\u00E8 Bondye vre, se pou dife soti nan sy\u00E8l la tonbe ni sou ou ni sou senkant s\u00F2lda ou yo pou l\u0027 kankannen nou. Lamenm, yon dife soti nan sy\u00E8l la, li kankannen ni kaptenn lan ni senkant s\u00F2lda li yo.",
    "Fwa sa a ank\u00F2, wa a voye yon l\u00F2t kaptenn av\u00E8k senkant l\u00F2t s\u00F2lda. L\u00E8 kaptenn lan rive, li moute jouk kote Eli te ye a, li mete ajenou devan Eli, li di l\u0027 konsa: --Tanpri, s\u00E8vit\u00E8 Bondye! Pitye pou mwen ak senkant s\u00F2lda mwen yo. Nou la pou rann ou nenp\u00F2t s\u00E8vis. Sove lavi nou!",
    "Dife soti nan sy\u00E8l la, li tonbe sou de l\u00F2t kaptenn yo ak tout s\u00F2lda ki te av\u00E8k yo! Tanpri, pitye pou mwen.",
    "L\u00E8 sa a, zanj Sey\u00E8 a di Eli konsa: --Ou m\u00E8t ale ak msye. Ou pa bezwen p\u00E8 l\u0027. Eli leve, li desann ak kaptenn lan, l\u0027 al jwenn wa a.",
    "Li di wa a konsa: --Men mesaj Sey\u00E8 a voye ba ou: Paske ou voye moun al pale ak Baalzeboub, bondye lavil Ekwon an, tankou si pa gen Bondye nan peyi Izray\u00E8l la ou ta ka al w\u00E8, ou p\u0027ap janm leve sou kabann kote ou kouche a, ou pral mouri.",
    "Okozyas mouri vre, jan Sey\u00E8 a te di l\u0027 la nan bouch Eli. Okozyas pa t\u0027 gen pitit gason. Se Joram, fr\u00E8 li, ki moute sou fot\u00E8y la nan plas li. L\u00E8 sa a, Joram, pitit gason Jozafa a, t\u0027ap mache sou dezan depi li t\u0027ap gouv\u00E8nen nan peyi Jida.",
    "Tout r\u00E8s istwa Okozyas la ansanm ak tou sa li te f\u00E8, n\u0027a jwenn yo ekri nan liv Istwa wa peyi Izray\u00E8l yo."
  ],
  [
    "L\u00E8 a te rive pou Sey\u00E8 a te f\u00E8 Eli moute nan sy\u00E8l nan yon toubouyon. Eli ak Elize pati ansanm, yo kite lavil Gilgal.",
    "Eli di Elize konsa: --Ou m\u00E8t rete isit la tande, paske Sey\u00E8 a ban m\u0027 l\u00F2d pou m\u0027 al Bet\u00E8l. Men, Elize reponn li: --Mwen pran ou menm ansanm ak Sey\u00E8 ki vivan an pou temwen, mwen p\u0027ap kite ou ale pou kont ou. Se konsa yo pati ansanm pou lavil Bet\u00E8l.",
    "Men, yon gwoup pwof\u00E8t ki te rive lavil Bet\u00E8l vin kontre Elize, yo di l\u0027 konsa: --Ou pa konnen Sey\u00E8 a pral pran m\u00E8t ou a j\u00F2di a? Elize reponn yo: --Mwen konn sa wi. Men nou menm, nou pa bezwen di anyen ank\u00F2!",
    "Apre sa, Eli di Elize: --Koulye a ou m\u00E8t rete isit la tande, paske Sey\u00E8 a te ban m\u0027 l\u00F2d pou m\u0027 al Jeriko. Men, Elize reponn li: --Mwen pran ou menm ansanm ak Sey\u00E8 ki vivan an pou temwen, mwen p\u0027ap kite ou ale pou kont ou. Se konsa yo pati ansanm pou lavil Jeriko.",
    "Yon gwoup pwof\u00E8t ki te rete lavil Jeriko vin kontre Elize, yo di l\u0027 konsa: --Ou pa konnen Sey\u00E8 a pral pran m\u00E8t ou a j\u00F2di a? Elize reponn: --Mwen konn sa wi! Men nou menm, nou pa bezwen di anyen ank\u00F2.",
    "Apre sa, Eli di Elize: --Koulye a ou m\u00E8t rete isit la tande, paske Sey\u00E8 a ban m\u0027 l\u00F2d pou m\u0027 al b\u00F2 larivy\u00E8 Jouden. Men, Elize reponn li: --Mwen pran ou menm ansanm ak Sey\u00E8 ki vivan an pou temwen, mwen p\u0027ap kite ou ale pou kont ou. Se konsa yo pati ansanm ank\u00F2.",
    "Senkant nan pwof\u00E8t Jeriko yo t\u0027ap mache d\u00E8y\u00E8 yo. Eli ak Elize rete b\u00F2 larivy\u00E8 Jouden an. Senkant pwof\u00E8t yo menm rete yon ti distans lwen yo.",
    "Eli wete gwo rad ki te sou li a, li woule l\u0027, li frape dlo a av\u00E8 l\u0027. Dlo a fann de b\u00F2. Eli ak Elize janbe l\u00F2t b\u00F2 larivy\u00E8 a san pye yo pa mouye.",
    "L\u00E8 yo fin janbe, Eli di Elize konsa: --Di m\u0027 kisa ou ta vle m\u0027 f\u00E8 pou ou anvan Bondye pran m\u0027. Elize reponn li: --Mwen ta renmen resevwa yon p\u00F2syon doub nan lespri ki sou ou a.",
    "Eli di li: --Sa ou mande m\u0027 la a pa fasil. Men, si ou w\u00E8 m\u0027 ak je ou l\u00E8 m\u0027ap kite ou la, w\u0027ap jwenn sa ou mande a. Men, si ou pa w\u00E8 m\u0027, w\u0027a konnen ou p\u0027ap jwenn li.",
    "Yo t\u0027ap mache ansanm, yo t\u0027ap pale yonn ak l\u00F2t l\u00E8 yon cha dife ak chwal dife vin nan mitan yo. Epi li pote Eli moute nan sy\u00E8l nan yon gwo toubouyon.",
    "L\u00E8 Elize w\u00E8 sa, li rele Eli, li di: --Papa mwen! papa mwen! Ou menm ki te tankou yon gwo lame pou pran defans peyi Izray\u00E8l la, ou ale! Epi li pa w\u00E8 Eli ank\u00F2. Yon s\u00E8l lapenn pran Elize, li chire rad ki te sou li a f\u00E8 de moso.",
    "L\u00E8fini, li ranmase gwo rad ki te soti sou zep\u00F2l Eli tonbe at\u00E8 a, epi li tounen. Rive b\u00F2 larivy\u00E8 Jouden an li kanpe.",
    "Li frape dlo a ak rad ki te soti sou zep\u00F2l Eli a, epi li di byen f\u00F2: --Kote Sey\u00E8 a, Bondye Eli a? Li frape dlo a yon dezy\u00E8m fwa ak rad Eli a. Dlo a fann de b\u00F2. Elize janbe l\u00F2t b\u00F2 larivy\u00E8 a.",
    "L\u00E8 pwof\u00E8t Jeriko yo ki te pi devan an w\u00E8 sa, yo di: --Lespri Eli a sou Elize! Yo vin jwenn li, yo bese t\u00E8t yo jouk at\u00E8 devan l\u0027.",
    "Yo di li: --Koute. Gen senkant nan nou la a. Nou tout se vanyan gason. Kite n\u0027 al chache m\u00E8t ou a. Ou pa janm konnen. Lespri Bondye a ka pran l\u0027 al lage sou yon m\u00F2n osinon nan yon fon. Men, Elize di yo: --Non. Pa voye pesonn d\u00E8y\u00E8 l\u0027.",
    "Men yo kenbe la av\u00E8 l\u0027 jouk li di yo: --Bon. Nou m\u00E8t ale! Se konsa yo voye senkant moun yo al chache Eli. Yo pase twa jou ap chache, yo pa jwenn li.",
    "Yo tounen al jwenn Elize ki te rete ap tann yo lavil Jeriko. Elize di yo: --Mwen pa t\u0027 di nou nou pa t\u0027 bezwen ale!",
    "Moun lavil Jeriko yo vin di Elize: --M\u00E8t, lavil la bati nan yon bon pozisyon, jan ou ka w\u00E8 l\u0027 la. Men, dlo a pa bon, li f\u00E8 t\u00E8 a pa bay anyen.",
    "Elize di yo: --Pote ti gout s\u00E8l nan yon b\u00F2l tou n\u00E8f ban mwen! Yo pote veso s\u00E8l la bay Elize.",
    "Elize moute nan sous la, li voye s\u00E8l jete nan dlo a. L\u00E8fini, li di: --Men sa Sey\u00E8 a di: M\u0027ap netwaye dlo sa a. Li p\u0027ap janm touye moun ank\u00F2, ni li p\u0027ap f\u00E8 t\u00E8 a rete san donnen anyen.",
    "Depi l\u00E8 sa a dlo a vin bon jouk jounen j\u00F2di a, jan Elize te di l\u0027 la.",
    "Elize kite lavil Jeriko, l\u0027 ale lavil Bet\u00E8l. Li t\u0027ap mache sou chemen an konsa, l\u00E8 yon bann ti gason soti lavil la, yo pran pase l\u0027 nan betiz, yo t\u0027ap rele: --Al f\u00E8 wout ou, t\u00E8t ch\u00F2v! Al f\u00E8 wout ou, t\u00E8t ch\u00F2v!",
    "Elize vire, li gade ti gason yo, li ba yo madichon nan non Sey\u00E8 a. Lamenm, de lous soti nan rakbwa a, yo dechire karannde nan ti gason yo.",
    "Apre sa, Elize ale m\u00F2n Kam\u00E8l. L\u00E8fini li tounen lavil Samari."
  ],
  [
    "L\u00E8 sa a, wa Jozafa t\u0027ap mache sou dizwitan depi li t\u0027ap gouv\u00E8nen nan peyi Jida l\u00E8 Joram, pitit Akab la, moute sou fot\u00E8y wa peyi Izray\u00E8l la. Li pase douzan ap gouv\u00E8nen nan lavil Samari.",
    "Li f\u00E8 sa ki mal nan je Sey\u00E8 a, men pa tankou papa l\u0027 ak manman l\u0027 Jezab\u00E8l. Li wete gwo w\u00F2ch papa l\u0027 te mete kanpe pou s\u00E8vis Baal la.",
    "Men, li f\u00E8 menm peche ak Jewoboram, pitit gason Nebat la, li lak\u00F2z p\u00E8p Izray\u00E8l la f\u00E8 peche. Li pa t\u0027 soti pou l\u0027 te kite vye chemen sa a.",
    "Mesa, wa peyi Moab la, te f\u00E8 gadinaj mouton. Se konsa li te pran angajman pou li te bay wa peyi Izray\u00E8l la sanmil (100.000) ti mouton ak sanmil (100.000) belye ak tout lenn yo sou yo.",
    "Men, l\u00E8 Akab, wa peyi Izray\u00E8l la, mouri, wa peyi Moab la rev\u00F2lte kont otorite wa peyi Izray\u00E8l la.",
    "Lamenm, wa Joram kite lavil Samari, li sanble tout lame p\u00E8p Izray\u00E8l la.",
    "Epi li pati, li voye di Jozafa, wa peyi Jida a: --Wa peyi Moab la rev\u00F2lte kont otorite mwen. Ou pa ta vle vin av\u00E8 m\u0027 pou nou atake moun Moab yo? Jozafa reponn: --Men wi! Mwen menm ak tout s\u00F2lda mwen yo ak kavalye mwen yo, nou av\u00E8 ou ansanm ak p\u00E8p ou a. Se yonn nou ye!",
    "Ki wout n\u0027ap pran pou n\u0027 al atake? Joram reponn li: --N\u0027ap pran chemen ki pase nan dez\u00E8 Edon an.",
    "Se konsa Joram, wa peyi Izray\u00E8l la, ansanm ak wa peyi Jida a ak wa peyi Edon an pati. Yo pase s\u00E8t jou ap mache. L\u00E8 sa a dlo yo fini, pa t\u0027 gen yon ti gout dlo ni pou s\u00F2lda yo ni pou b\u00E8t chay ki te av\u00E8 yo.",
    "Joram, wa peyi Izray\u00E8l la, di: --Woy! Nou fini! Sey\u00E8 a f\u00E8 nou tou twa vin isit la ansanm pou l\u0027 lage nou nan men wa Moab la.",
    "Jozafa mande: --Pa gen yon pwof\u00E8t b\u00F2 isit la ki ta ka pale ak Sey\u00E8 a pou nou? Yonn nan ch\u00E8f wa peyi Izray\u00E8l yo di: --B\u00F2 isit la gen Elize, pitit gason Chafa a. Se li ki t\u0027ap s\u00E8vi ak Eli.",
    "Jozafa di: --S\u00E8ten l\u0027ap gen kich\u00F2y pou l\u0027 di nou nan non Sey\u00E8 a! Se konsa wa peyi Izray\u00E8l la ansanm ak Jozafa ak wa peyi Edon an pati, y\u0027 al w\u00E8 Elize.",
    "Elize di wa Izray\u00E8l la konsa: --Ki rap\u00F2 m\u0027 gen av\u00E8 ou! Al w\u00E8 pwof\u00E8t papa ou ak manman ou te konn al w\u00E8 yo! Joram reponn: --Non! Se Sey\u00E8 a ki voye chache nou pou l\u0027 lage nou twa wa sa yo nan men wa peyi Moab la.",
    "Elize reponn: --Mwen pran Sey\u00E8 vivan m\u0027ap s\u00E8vi a pou temwen! Si mwen pa t\u0027 gen resp\u00E8 pou Jozafa, wa peyi Jida a, m\u0027 pa ta menm gade ou, m\u0027 pa ta okipe ou.",
    "Koulye a, al chache yon mizisyen pou mwen. Pandan mizisyen an t\u0027ap jwe mizik, pouvwa Sey\u00E8 a desann sou Elize.",
    "Elize di: --Men sa Sey\u00E8 a di: Fouye anpil gwo twou nan fon ravin sa a.",
    "Paske, men sa li di ank\u00F2: Nou p\u0027ap w\u00E8 van, nou p\u0027ap w\u00E8 lapli, men ravin sa a pral plen dlo. Konsa n\u0027a jwenn kont dlo pou nou bw\u00E8 ansanm ak b\u00E8f, kabrit nou yo ak b\u00E8t chay nou yo.",
    "Men tou sa pa anyen b\u00F2 kote sa Sey\u00E8 a ka f\u00E8. Li pral lage moun peyi Moab yo nan men nou.",
    "Nou pral pran tout b\u00E8l lavil ak ranpa yo, nou pral koupe tout b\u00E8l pyebwa yo, nou pral bouche tout sous dlo yo. Nou pral gate tout pi b\u00E8l jaden yo, nou pral kouvri yo ak w\u00F2ch.",
    "Nan denmen maten, l\u00E8 l\u00E8 pou yo f\u00E8 ofrann lan rive, yon dlo soti nan direksyon Edon, li kouvri tout t\u00E8 a.",
    "L\u00E8 moun Moab yo pran nouv\u00E8l twa wa yo te moute vin atake yo, tout gason ki te gen laj pou pote zam, gran kou piti, yo sanble, y\u0027 al mase k\u00F2 yo sou fwonty\u00E8 a.",
    "Nan denmen maten, l\u00E8 yo leve, limy\u00E8 sol\u00E8y la t\u0027ap bat sou dlo a. Li bay dlo a yon koul\u00E8 wouj, moun Moab yo te kw\u00E8 se san.",
    "Yo di: --Gade san! Lame wa yo gen l\u00E8 goumen yonn ak l\u00F2t, yonn touye l\u00F2t. Ann al piye kan yo!",
    "Men l\u00E8 moun Moab yo rive nan kan moun Izray\u00E8l yo, moun Izray\u00E8l yo tonbe sou yo, yo k\u00F2manse bat yo. Moun Moab yo pran kouri. Moun Izray\u00E8l yo antre d\u00E8y\u00E8 yo nan peyi Moab, yo touye tout moun Moab ki tonbe anba men yo.",
    "Yo detwi lavil yo. Chak fwa yo rive b\u00F2 yon b\u00E8l jaden, chak moun pran w\u00F2ch, yo voye ladan l\u0027 jouk jaden an kouvri n\u00E8t ak w\u00F2ch. Yo bouche tout sous dlo yo, yo koupe tout b\u00E8l pyebwa yo. S\u00E8l kote ki te rete kanpe se te lavil Kirares\u00E8t, kapital la. S\u00F2lda yo s\u00E8nen l\u0027, yo atake l\u0027 ak kout w\u00F2ch.",
    "L\u00E8 wa peyi Moab la w\u00E8 li t\u0027ap p\u00E8di batay la, li pran s\u00E8tsan (700) s\u00F2lda av\u00E8 l\u0027. Av\u00E8k nepe yo, yo chache mwayen pou yo pase nan mitan s\u00F2lda Izray\u00E8l yo al f\u00E8 wout yo nan direksyon peyi Edon, men yo pa t\u0027 kapab.",
    "L\u00E8 sa a, wa peyi Moab la pran premye pitit gason l\u0027 lan, sa ki te pou pran plas li sou fot\u00E8y la, li ofri l\u0027 bay bondye peyi Moab la, li touye l\u0027 sou t\u00E8t miray lavil la. L\u00E8 moun Izray\u00E8l yo w\u00E8 sa, yo p\u00E8 pou mal\u00E8 pa rive yo. Yo rale k\u00F2 yo d\u00E8y\u00E8, yo tounen nan peyi yo."
  ],
  [
    "Madanm yonn nan pwof\u00E8t yo al jwenn Elize, li di l\u0027 konsa: --Mari m\u0027 mouri. Ou konnen se yon nonm ki te gen krentif anpil pou Bondye. Koulye a, yon nonm mari m\u0027 te dwe lajan vini, li vle pran de pitit gason m\u0027 yo pou l\u0027 al vann yo tankou esklav pou l\u0027 ka antre lajan l\u0027 lan.",
    "Elize mande l\u0027: --Kisa m\u0027 ka f\u00E8 pou ou? Di m\u0027 kisa ou gen lakay ou. Madanm lan reponn li: --M\u00E8t, m\u0027 pa gen anyen pase yon ti bout\u00E8y lwil.",
    "L\u00E8 sa a Elize di li: --Ale nan vwazenaj. Mande prete val\u00E8 ja vid ou ka jwenn.",
    "L\u00E8fini, tounen lakay ou ansanm ak pitit gason ou yo. F\u00E8men tout p\u00F2t. Konmanse plen tout ja yo lwil. Chak ja ki plen, w\u0027a mete l\u0027 sou kote.",
    "Se konsa, madanm lan kite Elize, li tounen lakay li al jwenn pitit gason l\u0027 yo. Li f\u00E8men p\u00F2t. Li pran ti bout\u00E8y lwil la, li vide lwil nan ja vid yo. Pitit gason l\u0027 yo t\u0027ap pote ja yo ba li yonn apre l\u00F2t. Li menm li t\u0027ap plen yo.",
    "L\u00E8 tout ja yo fin plen, madanm lan mande yonn nan pitit li yo si pa t\u0027 gen ja ank\u00F2. Gason l\u0027 lan reponn li. --Pa gen ja vid ank\u00F2 non. Lamenm lwil la sispann koule.",
    "Madanm lan al jwenn Elize, li rakonte l\u0027 tout bagay. Elize di li: --Bon. Al vann lwil la. Peye tout d\u00E8t ou yo. L\u00E8fini, w\u0027ap gen lajan rete nan men ou pou ou viv ak pitit ou yo.",
    "Yon jou, Elize t\u0027ap pase lavil Choun\u00E8m kote te gen yon madanm ki te gen bon ti mwayen. Madanm lan fann d\u00E8y\u00E8 l\u0027 pou li vin manje av\u00E8 l\u0027. Depi l\u00E8 sa a, chak fwa Elize pase lavil Choun\u00E8m, se lakay madanm sa a l\u0027 al manje.",
    "Yon l\u00E8, madanm lan di mari l\u0027: --Gade! Mwen vin konnen nonm sa k\u0027ap pase tout tan vin isit la se yon pwof\u00E8t Bondye, yon nonm k\u0027ap viv apa pou Bondye li ye.",
    "Ann bati yon ti py\u00E8s an masonn sou teras anwo a. N\u0027a mete yon kabann, yon ch\u00E8z, yon tab ak yon lanp ladan l\u0027. Konsa, l\u00E8 la vin vizite nou, la gen yon kote pou l\u0027 ka pou kont li.",
    "Yon jou, Elize te vin lavil Choun\u00E8m, li moute nan chanm li, li kouche.",
    "Li di Gerazi, domestik li a, rele madanm lan pou li. Gerazi rele madanm lan. L\u00E8 madanm lan rive,",
    "Elize di Gerazi konsa: --Mande l\u0027 pou mwen kisa m\u0027 ka f\u00E8 pou li pou tout traka li bay t\u00E8t li pou nou. Eske li ta vle m\u0027 al pale ak wa a osinon k\u00F2mandan lame a pou li? Madanm lan reponn: --M\u00E8si wi. Mwen gen tou sa m\u0027 bezwen nan mitan p\u00E8p la.",
    "Elize mande Gerazi: --Kisa nou ta ka f\u00E8 pou li en? Gerazi di li: --Podyab! Li pa gen pitit gason, l\u00E8fini, mari l\u0027 fin granmoun!",
    "Elize di: --Rele l\u0027 pou mwen! Gerazi rele madanm lan. Madanm lan vini, li kanpe nan pap\u00F2t la.",
    "Elize di li: --Nan ennan, v\u00E8 l\u00E8 konsa, w\u0027a kenbe yon pitit gason nan bra ou. Madanm lan di: --Non, m\u00E8t. Tanpri, se s\u00E8vit\u00E8 Bondye ou ye, pa ban m\u0027 manti.",
    "Men, madanm lan vin ansent jan Elize te di l\u0027 la. Se konsa ennan apre, li f\u00E8 yon pitit gason.",
    "Ti gason an grandi. Yon jou ti gason an t al jwenn papa l\u0027 ki t\u0027ap ranmase rek\u00F2t nan jaden l\u0027 ak k\u00E8k l\u00F2t moun,",
    "li rete konsa, li di papa l\u0027: --Woy! T\u00E8t mwen! T\u00E8t mwen! Papa a rele yonn nan domestik li yo, li di l\u0027 konsa: --Pote ti gason an bay manman l\u0027.",
    "Domestik la pran ti gason an, li pote l\u0027 bay manman l\u0027. Manman an kenbe ti gason an sou janm li. Rive midi, ti gason an mouri.",
    "Manman an moute av\u00E8 l\u0027 nan chanm Elize a. Li mete l\u0027 kouche sou kabann lan. Li f\u00E8men p\u00F2t la, epi li soti.",
    "Li f\u00E8 rele mari li, li di l\u0027 konsa: --Tanpri, voye yon domestik ban mwen ak yon bourik. Mwen bezwen ale b\u00F2 kote Elize, pwof\u00E8t la. M\u0027 p\u0027ap mize.",
    "Mari a mande l\u0027: --Poukisa se j\u00F2di a pou ou ale b\u00F2 kot pwof\u00E8t la. Se pa jou repo, ni se pa jou f\u00E8t lalin nouv\u00E8l. Madanm lan reponn li: --Sa pa f\u00E8 anyen!",
    "Li f\u00E8 sele bourik la, epi li di domestik li a: --Degage ou f\u00E8 bourik la mache vit. Pa kite l\u0027 al dousman jouk m\u0027a di ou rete.",
    "Se konsa, li pati pou m\u00F2n Kam\u00E8l kote Elize, s\u00E8vit\u00E8 Bondye a, te ye. Elize w\u00E8 l\u0027 byen lwen ap vini. Li di Gerazi, domestik li a: --Men madanm lavil Choum\u00E8n lan ap vini.",
    "Kouri al jwenn li. Mande l\u0027 si tout moun lakay li byen, li menm, mari l\u0027 ak pitit li a. Madanm lan di Gerazi tout moun byen.",
    "Men l\u00E8 li rive kot Elize, li lage k\u00F2 l\u0027 at\u00E8 devan li, li mare nan pye Elize. Gerazi f\u00E8 sa pou l\u0027 pouse l\u0027, Elize di l\u0027 konsa: --Kite l\u0027. Ou pa w\u00E8 jan li gen gwo lapenn? Epi Sey\u00E8 a pa kite m\u0027 konn sa. Li kache m\u0027 sa.",
    "L\u00E8 sa a madanm lan di: --M\u00E8t, se mwen ki te mande ou yon pitit gason? M\u0027 pa t\u0027 di ou pa ban m\u0027 move espwa?",
    "Elize vire b\u00F2 Gerazi, li di l\u0027 konsa: --Pare k\u00F2 ou non! Pran baton m\u0027 lan av\u00E8 ou. Pati. Pa rete sou wout ou pou di pesonn bonjou. Si yon moun di ou bonjou, pa reponn. Ale dir\u00E8k dir\u00E8k kay madanm lan. L\u00E8 w\u0027a rive, w\u0027a mete baton m\u0027 lan sou figi pitit la.",
    "Men manman ti gason an di Elize konsa: --Mwen pran Sey\u00E8 vivan an ansanm ak ou tou pou temwen. Mwen pa pral san ou! L\u00E8 sa a Elize leve, li pati av\u00E8 l\u0027.",
    "Gerazi te gen tan pran devan. Li mete baton Elize a sou figi ti gason an. Men, ti gason an pa briding k\u00F2 l\u0027. Gerazi tounen al jwenn Elize, li di l\u0027: --Ti gason an pa leve.",
    "L\u00E8 Elize rive, li moute pou kont li nan chanm lan. Li w\u00E8 ti gason an mouri kouche sou kabann lan.",
    "Li f\u00E8men p\u00F2t la, epi li pran lapriy\u00E8 Sey\u00E8 a.",
    "L\u00E8fini, li moute kouche sou ti gason an, li mete bouch li sou bouch ti gason an, je li sou je ti gason an ak men l\u0027 sou men ti gason an. Li rete kouche konsa sou ti gason an. K\u00F2 ti gason an konmanse vin cho.",
    "Elize leve, li f\u00E8 yon ti mache nan chanm lan. L\u00E8fini, l\u0027 al kouche menm jan an sou ti gason an ank\u00F2. Ti gason an est\u00E8nen s\u00E8t fwa, epi li louvri je l\u0027.",
    "Elize rele Gerazi, li di l\u0027: --Rele madanm lan pou mwen. L\u00E8 madanm lan vini, li di l\u0027: --Men pitit gason ou lan.",
    "Madanm lan tonbe ajenou nan pye Elize, li bese t\u00E8t li jouk at\u00E8. L\u00E8fini, li pran pitit li, l\u0027 ale.",
    "Apre sa, Elize tounen lavil Gilgal. L\u00E8 sa a, yon s\u00E8l grangou te tonbe sou tout peyi a. Yon jou, yon gwoup pwof\u00E8t te chita ap pale ak Elize. Elize rele domestik li a, li di l\u0027 konsa: --Mete gwo mamit la sou dife. Pare yon bouyon pou pwof\u00E8t yo.",
    "Yonn nan pwof\u00E8t yo soti al chache k\u00E8k f\u00E8y legim. Li jwenn yon pye lyann mawon, li keyi k\u00E8k fwi ki te tankou ti kalbas, li plen rad li. Li tounen, li koupe yo an ti moso, li mete yo nan bouyon an san konnen sa yo te ye.",
    "Yo s\u00E8vi mesye yo. Goute yo goute bouyon an, yo pran rele. Yo di: --Pwof\u00E8t Elize! Manje a gen yon pwazon ladan l\u0027. Yo derefize manje.",
    "Men Elize di: --Pote ti gout farin frans pou mwen. Li mete farin lan nan bouyon an. Epi li di: --Bay mesye yo manje. Mesye yo manje. Pa t\u0027gen pwazon ank\u00F2 nan manje a.",
    "Yon l\u00F2t fwa ank\u00F2, yon nonm soti lavil Baal Chalicha, li pote yon sak pwovizyon f\u00E8 Elize kado. Nan sak la te gen ven pen li te f\u00E8 ak premye grenn l\u00F2j li te rekolte pou lanne a ansanm ak yon pak\u00E8t grap l\u00F2j li te f\u00E8k koupe. Elize di domestik li a pou li s\u00E8vi yo bay pwof\u00E8t yo manje.",
    "Men domestik la di l\u0027: --Ki jan pou m\u0027 rive bay san moun manje ak ti pwovizyon sa a? Elize reponn li: --Ba yo l\u0027 pou yo manje, paske Sey\u00E8 a di y\u0027ap manje kont yo, y\u0027ap kite r\u00E8s.",
    "Domestik la s\u00E8vi manje a. Tout pwof\u00E8t yo manje, yo kite r\u00E8s jan Sey\u00E8 a te di l\u0027 la."
  ],
  [
    "Naaman, k\u00F2mandan lame wa peyi Siri a, te yon nonm wa a te renmen anpil. Li te ba li anpil fav\u00E8 paske se gremesi Naaman Sey\u00E8 a te f\u00E8 peyi Siri a genyen nan tout batay li yo. Se te yon vanyan s\u00F2lda, men li trape yon move maladi po.",
    "Yon l\u00E8 yon bann moun peyi Siri t al f\u00E8 piyay nan peyi Izray\u00E8l la, yo te f\u00E8 yon tifi moun Izray\u00E8l yo prizonye. Tifi a te rete ak madan Naaman.",
    "Yon jou, li di metr\u00E8s li a: --Si m\u00E8t mwen te ka al w\u00E8 pwof\u00E8t ki nan peyi Samari a, pwof\u00E8t la ta ka geri maladi a wi.",
    "L\u00E8 Naaman tande sa, l\u0027 al jwenn wa a, li di l\u0027 sa tifi a te di.",
    "Wa Siri a reponn: --Bon, ou pral jwenn wa peyi Izray\u00E8l la, m\u0027ap ba ou yon l\u00E8t pou li. Se konsa Naaman pati. Li te pote trantmil (30.000) py\u00E8s ajan, simil (6.000) py\u00E8s l\u00F2 ak dis rad n\u00E8f f\u00E8t ak bon twal fen.",
    "Li renm\u00E8t l\u00E8t la bay wa peyi Izray\u00E8l la. Men sa ki te ekri nan l\u00E8t la: Mwen voye Naaman, yonn nan ch\u00E8f mwen yo, av\u00E8k l\u00E8t sa a pou ou ka geri maladi po l\u0027 la.",
    "L\u00E8 wa peyi Izray\u00E8l la li l\u00E8t la, li vin gen yon k\u00E8 sere, li chire rad sou li epi li di: --Eske se Bondye ki bay lavi ki bay lanm\u00F2 mwen ye pou msye voye yon moun ak maladi pou m\u0027 geri l\u0027? Nou tou w\u00E8 se chache l\u0027ap chache m\u0027 kont.",
    "L\u00E8 pwof\u00E8t Elize vin konnen jan wa a te nan t\u00E8t chaje pou l\u00E8t la, li voye di l\u0027: --Poukisa ou gen k\u00E8 sere konsa? Voye moun lan ban mwen, m\u0027a f\u00E8 l\u0027 konnen gen yon pwof\u00E8t nan peyi Izray\u00E8l la.",
    "Se konsa Naaman ale ak cha li a ansanm ak chwal li yo. Li rete devan p\u00F2t kay Elize a.",
    "Men Elize voye yon mesaje di l\u0027: --Ale lave k\u00F2 ou s\u00E8t fwa nan larivy\u00E8 Jouden an, maladi po a va dispar\u00E8t sou k\u00F2 ou. W\u0027a geri.",
    "Naaman fache, li vire do l\u0027 ale. Li di: --Mwen te kw\u00E8 li t\u0027ap soti vin resevwa m\u0027. Apre sa, li ta lapriy\u00E8 Sey\u00E8 a, Bondye l\u0027 la. Li ta pase men l\u0027 kote ki malad la, konsa mwen ta geri.",
    "L\u00E8fini, \u00E8ske dlo larivy\u00E8 Abana ak larivy\u00E8 Fafa nan peyi Damas yo pa pi bon pase nenp\u00F2t dlo larivy\u00E8 nan peyi Izray\u00E8l yo? Mwen ta ka benyen ladan yo tou, mwen ta geri. Li vire do l\u0027 ale byen move.",
    "Men, domestik li yo al jwenn li, yo di l\u0027 konsa: --M\u00E8t, si pwof\u00E8t la te mande ou yon bagay pi difisil, \u00E8ske ou pa ta f\u00E8 l\u0027? Poukisa koulye a ou pa al lave k\u00F2 ou pou ou ka geri jan li di ou la?",
    "Naaman ale, li plonje s\u00E8t fwa nan larivy\u00E8 Jouden an, jan pwof\u00E8t la te di l\u0027 la. Po k\u00F2 l\u0027 tounen tankou po timoun. Li te geri n\u00E8t.",
    "L\u00E8 sa a li tounen b\u00F2 kote s\u00E8vit\u00E8 Bondye a ansanm ak tout moun ki te av\u00E8 l\u0027 yo. Li kanpe devan l\u0027, li di l\u0027 konsa: --Koulye a, mwen konnen pa gen Bondye l\u00F2t kote sou lat\u00E8 pase nan peyi Izray\u00E8l la. Tanpri, resevwa kado m\u0027ap ba ou la a.",
    "Men Elize di l\u0027: --Mwen pran Sey\u00E8 vivan m\u0027ap s\u00E8vi a pou temwen, mwen p\u0027ap resevwa ankenn kado. Naaman t\u0027ap f\u00F2se l\u0027 pou l\u0027 pran kado a, men Elize derefize.",
    "L\u00E8 sa a, Naaman di: --Dak\u00F2, ou pa vle. Men tanpri, ban m\u0027 ti gout t\u00E8 pou m\u0027 chaje sou de mil\u00E8t pote ale av\u00E8 m\u0027. Paske mwen menm ki la pou s\u00E8vi ou la, depi j\u00F2di a mwen p\u0027ap f\u00E8 ofrann, mwen p\u0027ap boule b\u00E8t pou ankenn l\u00F2t bondye pase pou Sey\u00E8 a.",
    "Tans\u00E8lman, se pou Sey\u00E8 a padonnen m\u0027 kich\u00F2y. L\u00E8 ch\u00E8f mwen pral f\u00E8 s\u00E8vis nan tanp Rimon an, se pou l\u0027 apiye sou bra m\u0027, mwen f\u00E8t pou m\u0027 bese t\u00E8t ansanm av\u00E8 l\u0027 nan tanp lan. Mwen ta mande Sey\u00E8 a pou l\u0027 padonnen m\u0027 sa.",
    "Elize reponn li: --Ale ak k\u00E8 poze! Naaman pati. L\u00E8 li rive yon distans,",
    "Gerazi, domestik Elize, pwof\u00E8t Bondye a, di nan k\u00E8 l\u0027: --M\u00E8t mwen kite Naaman, moun Siri a, ale, li pa pran anyen nan sa l\u0027 te pote pou li a. Mwen pran Sey\u00E8 vivan an pou temwen, mwen pral kouri d\u00E8y\u00E8 l\u0027 pou m\u0027 pran kich\u00F2y nan men l\u0027.",
    "Se konsa li pati d\u00E8y\u00E8 Naaman. L\u00E8 Naaman w\u00E8 l\u0027 ap kouri vin jwenn li, li prese desann sot sou cha li a, l\u0027 al jwenn li, li mande l\u0027: --Ki mal\u00E8 ki rive?",
    "Gerazi reponn li: --Se pa anyen non. Se m\u00E8t mwen ki voye m\u0027 di ou konsa gen de jenn pwof\u00E8t ki soti nan m\u00F2n Efrayim yo ki f\u00E8k rive lakay li, li ta renmen ou voye twasan (300) py\u00E8s ajan ak de rad n\u00E8f pou l\u0027 ba yo.",
    "Naaman reponn: --Tanpri, pran sisan (600) py\u00E8s ajan. Li f\u00F2se l\u0027 pran yo, li mare py\u00E8s ajan yo nan de ti sak, li lonje yo bay de nan domestik pa l\u0027 yo ansanm ak de b\u00E8l rechanj pou yo pote yo devan Gerazi.",
    "L\u00E8 yo rive sou ti m\u00F2n lan, Gerazi pran de ti sak yo nan men domestik yo, li mete yo lakay li, l\u00E8fini, li voye domestik Naaman yo ale f\u00E8 wout yo.",
    "Apre sa, l\u0027 ale jwenn m\u00E8t li. Elize mande l\u0027: --Gerazi, kote ou soti? Gerazi reponn: --M\u0027 pa t al ankenn kote non, m\u00E8t!",
    "Elize di li: --Mwen te la av\u00E8 ou, nan lespri m\u0027, l\u00E8 nonm lan desann soti sou cha li a pou l\u0027 resevwa ou. Men se pa l\u00E8 sa a pou nou resevwa lajan ak rad ni pou n\u0027 achte jaden oliv, jaden rezen, b\u00E8f, mouton, kabrit, osinon fanm ak gason pou s\u00E8vi nou esklav.",
    "Se pout\u00E8t sa, maladi Naaman an pral tonbe sou ou, sou pitit ak pitit pitit ou yo pou tout tan. L\u00E8 Gerazi soti, li te gen maladi po a. Po k\u00F2 l\u0027 te blan kou koton."
  ],
  [
    "Yon jou, pwof\u00E8t yo di Elize konsa: --Gade, kote n\u0027ap viv av\u00E8 ou la vin tw\u00F2 piti pou nou.",
    "Kite n\u0027 ale larivy\u00E8 Jouden an. Nou chak va koupe yon madriye, n\u0027a bati yon kay la pou nou ka viv. Elize reponn: --Ale non!",
    "Yonn nan pwof\u00E8t yo mande l\u0027: --Tanpri, m\u00E8t, ann al av\u00E8 nou non! Li di: --Dak\u00F2.",
    "Li pati ak yo. L\u00E8 yo rive b\u00F2 larivy\u00E8 Jouden an, yo tanmen koupe bwa.",
    "Yonn ladan yo t\u0027ap koupe yon madriye l\u00E8 rach la soti nan manch li, li tonbe nan dlo a. Li pran rele: --M\u00E8t, m\u00E8t! Sa m\u0027 pral f\u00E8 la a? Se prete yo te prete m\u0027 rach la wi!",
    "Elize mande l\u0027: --Kote rach la tonbe la a? Li moutre l\u0027 kote a. Elize kase yon moso bwa, li voye l\u0027 nan dlo a. Rach la moute anwo dlo a.",
    "Elize di l\u0027: --Wete l\u0027 nan dlo a. Pwof\u00E8t la lonje men l\u0027, li pran rach la.",
    "Wa peyi Siri a t\u0027ap f\u00E8 lag\u00E8 ak peyi Izray\u00E8l la. Li reyini ch\u00E8f li yo, li di yo ki kote li pral moute kan lame a.",
    "Men, Elize voye av\u00E8ti wa peyi Izray\u00E8l la pou l\u0027 pa pwoche b\u00F2 t\u00E8l kote, paske lame peyi Siri a desann la ap tann li.",
    "Se konsa wa peyi Izray\u00E8l la voye yon mesaje al av\u00E8ti moun ki nan z\u00F2n Elize te di l\u0027 la pou yo rete sou prigad yo. Sa rive plizy\u00E8 fwa.",
    "Sa te boulv\u00E8se wa peyi Siri a anpil. Li rele ch\u00E8f li yo, li di yo: --Many\u00E8 di m\u0027 kil\u00E8s nan nou la a ki pou wa peyi Izray\u00E8l la?",
    "Yonn nan ch\u00E8f yo reponn: --Pesonn, monwa. Men se Elize, pwof\u00E8t ki nan peyi Izray\u00E8l la, k\u0027ap f\u00E8 wa peyi Izray\u00E8l la konnen tou sa ou di, ata sa ou di anndan chanm ou.",
    "Wa peyi Siri a di: --Chache konnen kote Elize sa a ye pou m\u0027 voye pran l\u0027: Yo vin di li Elize te lavil Dotan.",
    "Li voye yon gwo lame ak anpil chwal ak cha lag\u00E8 d\u00E8y\u00E8 l\u0027. Yo rive Dotan sol\u00E8y kouche, yo s\u00E8nen lavil la.",
    "Nan denmen maten, domestik pwof\u00E8t la leve byen bon\u00E8, li soti. Li w\u00E8 te gen yon gwo lame ki te s\u00E8nen tout lavil la ak anpil chwal ak anpil cha lag\u00E8. Lamenm, l\u0027 al di Elize: --M\u00E8t, m\u00E8t, mal\u00E8 sou nou! Kisa nou pral f\u00E8 la a?",
    "Elize reponn li: --Ou pa bezwen p\u00E8! Nou gen plis moun av\u00E8k nou pase yo.",
    "L\u00E8fini, Elize lapriy\u00E8 Sey\u00E8 a, li di: --Sey\u00E8, tanpri louvri je l\u0027 pou l\u0027 w\u00E8! Sey\u00E8 a louvri je domestik la. Domestik la w\u00E8 tout m\u00F2n lan te kouvri ak flanm dife an f\u00F2m kavalye ak cha lag\u00E8 b\u00F2 kote Elize.",
    "L\u00E8 s\u00F2lda peyi Siri yo atake, Elize lapriy\u00E8 ank\u00F2, li di: --Sey\u00E8, f\u00E8 s\u00F2lda sa yo pa w\u00E8 nan je yo! Sey\u00E8 a f\u00E8 s\u00F2lda peyi Siri yo pa w\u00E8 nan je yo, jan Elize te mande l\u0027 la.",
    "L\u00E8fini, Elize al jwenn yo, li di yo: --Se pa chemen an sa, ni se pa lavil n\u0027ap chache a sa. Swiv mwen, m\u0027a mennen nou kote moun n\u0027ap chache a ye. Li mennen yo lavil Samari.",
    "Rive yo rive la, Elize lapriy\u00E8 ank\u00F2, li di: --Sey\u00E8, louvri je yo pou yo w\u00E8! Sey\u00E8 a louvri je yo. Yo w\u00E8 yo te nan mitan lavil Samari.",
    "L\u00E8 wa peyi Izray\u00E8l la w\u00E8 s\u00F2lda peyi Siri yo, li mande Elize: --Touye yo, papa mwen? Touye yo?",
    "Elize reponn li: --Non. Pa touye yo. Ou janm touye moun ou f\u00E8 prizonye l\u00E8 w\u0027ap goumen ak nepe epi ak banza? Ba yo manje, ba yo bw\u00E8, L\u00E8fini, kite yo tounen al jwenn m\u00E8t yo!",
    "Se konsa, wa a f\u00E8 yon gwo resepsyon pou yo. Yo manje, yo bw\u00E8. L\u00E8fini, wa a voye yo ale jwenn m\u00E8t yo. Depi l\u00E8 sa a, s\u00F2lda peyi Siri yo sispann anvayi peyi Izray\u00E8l la.",
    "K\u00E8k tan apre sa, Bennadad, wa peyi Siri a, sanble tout lame li, li moute vin atake peyi Izray\u00E8l. Li s\u00E8nen lavil Samari.",
    "Se konsa, yon s\u00E8l grangou t\u0027ap bat moun nan lavil la. L\u00E8nmi pa t\u0027 bay ankenn chans pou moun antre soti. L\u00E8 sa a yon t\u00E8t bourik te koute katreven py\u00E8s ajan, yon demi liv kaka pijon te koute senk py\u00E8s ajan.",
    "Yon jou, wa peyi Izray\u00E8l la t\u0027ap pase sou miray lavil la, yon madanm pran rele: --Monwa, monwa, f\u00E8 kich\u00F2y pou mwen non!",
    "Wa a reponn: --Si Sey\u00E8 a pa ka f\u00E8 anyen pou ou, kisa mwen menm, mwen ka f\u00E8 pou ou. Kisa ou vle m\u0027 ba ou: farin osinon diven?",
    "Sa ou genyen? Madanm lan reponn: --L\u00F2t jou, madanm sa ou w\u00E8 la a vin di m\u0027 pou mwen bay pitit pa m\u0027 lan pou nou manje jou sa a, nan denmen n\u0027a manje pitit pa l\u0027 la.",
    "Se konsa nou kwit pitit pa m\u0027 lan, nou manje l\u0027. Nan denmen, mwen di l\u0027 pou li bay pitit pa l\u0027 la pou nou manje, men li sere l\u0027.",
    "L\u00E8 wa a tande sa madanm lan di l\u0027 la, li chire rad sou li sit\u00E8lman li te fache. Moun ki te toupre miray la te ka w\u00E8 wa a te gen yon rad sak anba rad li.",
    "Wa a pale byen f\u00F2, li di: --Se pou Bondye ban m\u0027 pi gwo chatiman ki genyen si anvan jounen an fini, yo pa koupe t\u00E8t Elize, pitit Safa a!",
    "Wa a voye yon mesaje al chache Elize. L\u00E8 sa a, Elize te chita lakay li ak k\u00E8k ch\u00E8f fanmi ki t\u0027ap vizite l\u0027. Men, anvan mesaje wa a gen tan rive, Elize di ch\u00E8f fanmi yo: --Gade, Ansasen an voye yon moun pou touye m\u0027. Men sa n\u0027ap f\u00E8. L\u00E8 mesaje wa a va rive, f\u00E8men p\u00F2t la sou li. Pa kite l\u0027 antre. Wa a pye pou pye d\u00E8y\u00E8 l\u0027.",
    "Elize pank\u00F2 f\u00E8men bouch li, l\u00E8 wa a rive devan l\u0027. Wa a di l\u0027 konsa: --Se Sey\u00E8 a ki voye mal\u00E8 sa a sou nou! Sa m\u0027 bezwen rete ap tann li f\u00E8 kich\u00F2y pou nou ank\u00F2?"
  ],
  [
    "Elize reponn li: --Koute sa Sey\u00E8 a voye di ou: Denmen, v\u00E8 l\u00E8 sa a, nan p\u00F2tay lavil Samari a, moun pral achte dis liv bon farin frans osinon ven liv l\u00F2j pou yon grenn py\u00E8s ajan.",
    "Gadk\u00F2 wa a reponn pwof\u00E8t la, li di l\u0027: --Sey\u00E8 a ta m\u00E8t louvri sy\u00E8l la pou voye bagay sa yo, sa ou di a pa ka f\u00E8t. Elize di li: --Ou w\u00E8 ou menm, w\u0027ap w\u00E8 sa rive ak pw\u00F2p je ou, men ou p\u0027ap gen chans manje ladan l\u0027!",
    "B\u00F2 p\u00F2tay lavil Samari a, te gen kat gason ki te gen move maladi po. Yonn di l\u00F2t konsa: --Poukisa pou n\u0027 rete isit la ap tann lanm\u00F2?",
    "Si nou di n\u0027ap antre lavil la, av\u00E8k grangou ki gen la a, n\u0027ap mouri. Si nou di n\u0027ap rete isit la, n\u0027ap mouri tou. Pito n\u0027 al pran yon chans nan kan lame Siri a. Si yo f\u00E8 pa nou, n\u0027a viv. Men, si yo touye nou, n\u0027a tou mouri mouri nou.",
    "Se konsa, sol\u00E8y te f\u00E8k kouche l\u00E8 mesye yo leve, yo pati pou kan lame Siri a. L\u00E8 yo rive toupre kan an, yo pa w\u00E8 pesonn.",
    "Sey\u00E8 a te f\u00E8 s\u00F2lda lame Siri yo tande yon bann bri, ou ta di yon pak\u00E8t cha lag\u00E8, kavalye sou chwal ak yon gwo lame k\u0027ap mache vini sou yo. Tout s\u00F2lda peyi Siri yo te konprann se wa peyi Izray\u00E8l la ki te pran kontak ak wa peyi Et la ansanm ak wa peyi Lejip la pou vin atake yo.",
    "Se konsa, sol\u00E8y te f\u00E8k kouche jou sa a l\u00E8 yo leve yo kouri met dey\u00F2. Yo kite tant yo, chwal yo, bourik yo. Yo chape k\u00F2 yo kite kan an jan l\u0027 te ye a.",
    "L\u00E8 kat mesye yo rive nan kan an, yo antre nan yon premye tant, yo manje, yo bw\u00E8. Yo pase men yo pran l\u00F2, ajan, rad yo jwenn, yo soti al sere yo. L\u00E8fini, yo tounen, yo antre nan yon dezy\u00E8m tant, yo f\u00E8 menm bagay la.",
    "Men l\u00E8 sa a, yonn di l\u00F2t konsa: --Sa n\u0027ap f\u00E8 a pa bon non! Nou gen bon nouv\u00E8l konsa, nou pa ka kenbe l\u0027 pou nou ase. Si nou tann denmen maten pou n\u0027 al di moun yo sa, ou m\u00E8t s\u00E8ten y\u0027ap ban nou t\u00F2. Pito n\u0027 ale koulye a. Ann al bay nouv\u00E8l la kay wa a!",
    "Se konsa, yo tounen lavil Samari, yo rele gad ki t\u0027ap f\u00E8 p\u00F2s nan p\u00F2tay lavil la. Yo ba yo nouv\u00E8l la, yo di yo: --Nou t al nan kan moun Siri yo. Nou pa jwenn pesonn, nou pa tande pesonn ap pale. Chwal ak bourik s\u00E8lman nou jwenn mare nan k\u00F2d. Ata tant yo te la jan yo te moute yo.",
    "Faksyonn\u00E8 ki t\u0027ap f\u00E8 p\u00F2s nan p\u00F2tay lavil la bay nouv\u00E8l la byen f\u00F2. Konsa, nouv\u00E8l la gaye jouk li rive anndan pal\u00E8 a.",
    "Se te nan mitan lannwit. Wa a leve sot nan kabann li, li di ch\u00E8f li yo: --Mwen pral esplike nou sa s\u00F2lda peyi Siri yo gen d\u00E8y\u00E8 t\u00E8t yo kif\u00E8 yo f\u00E8 sa. Yo konnen jan grangou ap bat nou isit la. Yo soti kite kan an, y\u0027 al kache nan plenn lan. Yo konprann nou pral soti kite lavil la pou n\u0027 al d\u00E8y\u00E8 manje. L\u00E8 sa a, y\u0027a tonbe sou nou, y\u0027a pran nou tou vivan, y\u0027a antre nan lavil la.",
    "Men, yonn nan ch\u00E8f li yo di l\u0027 konsa: --Poukisa nou pa voye k\u00E8k moun ak senk chwal ki rete yo pou y\u0027 al w\u00E8 sa ki pase. Kit yo tounen vivan, kit yo mouri, yo p\u0027ap pi mal ni pi byen pase r\u00E8s moun Izray\u00E8l yo ki rete isit la. W\u00E8 pa w\u00E8, y\u0027 ap pase tankou sa ki mouri deja yo.",
    "Se konsa yo chwazi k\u00E8k moun, wa a voye yo ak de cha lag\u00E8 pou y\u0027 al w\u00E8 sa ki rive nan kan lame peyi Siri a.",
    "Mesye yo pati, yo rive jouk b\u00F2 larivy\u00E8 Jouden an. Sou tout wout la, yo w\u00E8 rad ak yon bann l\u00F2t bagay s\u00F2lda peyi Siri yo te jete l\u00E8 yo t\u0027ap kouri met dey\u00F2 a. Yo tounen, yo f\u00E8 rap\u00F2 yo bay wa a.",
    "Menm l\u00E8 a, p\u00E8p la kouri soti al piye kan lame peyi Siri yo. Jan Sey\u00E8 a te di l\u0027 la, yo vann dis liv bon farin frans pou yon py\u00E8s ajan, ven liv l\u00F2j pou menm pri a.",
    "Men, wa a te mete ch\u00E8f gadk\u00F2 li a ap veye p\u00F2tay lavil la. Se konsa p\u00E8p la pilonnen l\u0027 anba pye yo l\u00E8 y\u0027ap pase nan p\u00F2tay lavil la. Li mouri jan Elize te di l\u0027 sa l\u00E8 wa a te vin w\u00E8 l\u0027 la.",
    "L\u00E8 sa a, Elize t\u0027ap pale ak wa a li te di l\u0027 konsa: Denmen l\u00E8 konsa, nan p\u00F2tay lavil Samari y\u0027ap vann dis liv bon farin frans pou yon py\u00E8s ajan ak ven liv l\u00F2j pou menm pri a.",
    "Se konsa ch\u00E8f gadk\u00F2 a te di Sey\u00E8 a te m\u00E8t louvri sy\u00E8l la pou voye bagay sa yo, sa Elize di a pa ka f\u00E8t. Elize menm te reponn li, li te di l\u0027: Ou w\u00E8 ou menm, w\u0027ap w\u00E8 sa rive ak pw\u00F2p je ou, men ou p\u0027ap gen chans manje ladan l\u0027.",
    "Se sa menm ki rive l\u0027. Li mouri pilonnen anba pye p\u00E8p la l\u00E8 y\u0027ap pase nan p\u00F2tay lavil la."
  ],
  [
    "Elize te pale ak madanm ki te manman ti gason li te f\u00E8 tounen vivan sot nan lanm\u00F2 a, li te di l\u0027 pou li pati ansanm ak tout fanmi l\u0027 al viv nan yon l\u00F2t peyi paske Sey\u00E8 a te f\u00E8 konnen tal\u00E8 konsa yon gwo grangou tapral tonbe sou tout peyi a pou s\u00E8tan.",
    "Fanm lan leve, li f\u00E8 sa pwof\u00E8t la te ba li kons\u00E8y f\u00E8 a. Li pati ansanm ak tout fanmi l\u0027 al rete nan peyi Filisti a pandan s\u00E8tan.",
    "L\u00E8 s\u00E8tan yo fin pase, li tounen nan peyi Izray\u00E8l, l\u0027 al jwenn wa a, li mande l\u0027 pou yo renm\u00E8t li kay li ak jaden li.",
    "Li jwenn wa a t\u0027ap pale ak Gerazi, domestik pwof\u00E8t Bondye a, paske wa a te mande l\u0027 pou l\u0027 te vin rakonte l\u0027 tout b\u00E8l bagay Elize te f\u00E8 yo.",
    "Gerazi t\u0027ap rakonte wa a kijan Elize te f\u00E8 pitit gason yon fanm leve soti vivan nan lanm\u00F2 l\u00E8 madanm lan vin pale ak wa a pou kay li ak jaden l\u0027 yo. Gerazi di wa a: --Monwa, men madanm lan ansanm ak pitit gason Elize te f\u00E8 leve soti vivan nan lanm\u00F2 a.",
    "Wa a mande madanm lan pou li rakonte l\u0027 jan sa te pase. L\u00E8 madanm lan fini, wa a bay yonn nan ch\u00E8f li yo l\u00F2d renm\u00E8t madanm lan tou sa ki te pou li ansanm ak tou sa jaden yo te rap\u00F2te depi jou li te kite peyi a rive jouk jou li tounen an.",
    "Apre sa, Elize ale lavil Damas. Bennadad, wa peyi Siri a, te malad. y\u0027 al di wa a pwof\u00E8t la te nan lavil la.",
    "Wa a rele Azay\u00E8l, yonn nan ch\u00E8f li yo, li di l\u0027 konsa: --Pote yon bagay f\u00E8 pwof\u00E8t Bondye a kado. L\u00E8fini, mande l\u0027 pou l\u0027 pale ak Sey\u00E8 a pou konnen si m\u0027ap leve anba maladi sa a.",
    "Se konsa Azay\u00E8l al w\u00E8 Elize, li pran tout kalite bon bagay li jwenn lavil Damas, li chaje yo sou karant chamo pote bay Elize. L\u00E8 li rive devan Elize, li di l\u0027 konsa: --Pitit ou, Bennadad, wa peyi Siri a, voye m\u0027 vin mande ou si l\u0027ap leve anba maladi l\u0027 la.",
    "Elize reponn: --Sey\u00E8 a f\u00E8 m\u0027 konnen l\u0027ap mouri, men ou menm, al di l\u0027 l\u0027ap ref\u00E8.",
    "L\u00E8 li fin di sa, Elize pran gade Azay\u00E8l nan je. L\u00E8 Azay\u00E8l w\u00E8 sa, sa jennen l\u0027 anpil. Elize rete konsa, dlo pran kouri nan je l\u0027.",
    "Azay\u00E8l mande l\u0027: --M\u00E8t, poukisa w\u0027ap kriye a? Elize reponn: --Paske mwen gen tan konnen tou sa ou pral f\u00E8 p\u00E8p Izray\u00E8l la pase. Ou pral met dife nan gwo f\u00F2 yo, ou pral touye jenn gason l\u0027 yo ak nepe, ou pral kraze pitit yo, ou pral louvri vant fanm ansent yo.",
    "Azay\u00E8l mande l\u0027: --Kisa m\u0027 ye menm pou m\u0027 ta rive f\u00E8 tou sa? Mwen pa pi bon pase yon chen. Elize reponn li: --Sey\u00E8 a f\u00E8 m\u0027 konnen se ou ki pral wa peyi Siri.",
    "Azay\u00E8l kite Elize, li tounen al jwenn m\u00E8t li ki mande l\u0027: --Sa Elize di ou? Li reponn: --Li di m\u0027 li s\u00E8ten w\u0027ap ref\u00E8.",
    "Men nan denmen, Azay\u00E8l pran yon dra, li plonje l\u0027 nan dlo, li mete l\u0027 sou figi wa a. Wa a toufe, li mouri. Azay\u00E8l moute wa sou fot\u00E8y Siri a nan plas Bennadad.",
    "Wa Joram, pitit gason Akab la, t\u0027ap mache sou senkan depi li t\u0027ap gouv\u00E8nen peyi Izray\u00E8l l\u00E8 Joram, pitit gason Jozafa ki te wa peyi Jida a, moute wa nan plas papa l\u0027.",
    "Li te gen tranndezan l\u00E8 li moute wa. Li gouv\u00E8nen nan lavil Jerizal\u00E8m pandan witan.",
    "Li te marye ak yon pitit fi Akab. Tankou l\u00F2t moun fanmi Akab yo, li mache pye pou pye d\u00E8y\u00E8 wa peyi Izray\u00E8l yo. Li f\u00E8 sa ki mal nan je Sey\u00E8 a.",
    "Men, Sey\u00E8 a pa t\u0027 vle detwi peyi Jida a, paske li te pwom\u00E8t David, s\u00E8vit\u00E8 l\u0027 la, t\u0027ap toujou gen yon moun nan ras li pou gouv\u00E8nen peyi a devan Sey\u00E8 a.",
    "Sou reny wa Joram, moun peyi Edon yo pran lezam kont moun peyi Jida yo. Yo pran lib\u00E8te granmoun yo. Yo nonmen yon wa pou gouv\u00E8nen yo.",
    "Se konsa Joram soti ak tout cha lag\u00E8 li yo, li mache sou lavil Zayi. Lame moun Edon yo s\u00E8nen l\u0027. Pandan lannwit, li menm ak ch\u00E8f cha lag\u00E8 li yo, yo leve yo atake moun Edon yo ki te s\u00E8nen yo, yo pase soti nan mitan yo, yo chape. Tout s\u00F2lda yo gaye al lakay yo.",
    "Se depi l\u00E8 sa a, peyi Edon an soti anba l\u00F2d peyi Jida, yo granmoun lakay yo. Se menm l\u00E8 a tou moun lavil Libna yo pran lib\u00E8te granmoun yo tou.",
    "N\u0027a jwenn r\u00E8s istwa Joram ak tou sa li te f\u00E8 ekri nan liv Istwa wa peyi Jida yo.",
    "L\u00E8 Joram mouri, yo antere l\u0027 nan kavo zans\u00E8t li yo nan lavil David la. Apre sa, se Okozyas, pitit li a, ki moute wa nan plas li.",
    "Wa Joram, pitit Akab la, t\u0027ap mache sou douzan depi li t\u0027ap gouv\u00E8nen peyi Izray\u00E8l l\u00E8 Okozyas, pitit Joram, moute wa sou fot\u00E8y peyi Jida a.",
    "Li te gen venndezan. Li gouv\u00E8nen nan lavil Jerizal\u00E8m pandan ennan. Manman l\u0027 te rele Atali. Se te pitit fi Akab, pitit pitit fi Omri, tou de wa peyi Izray\u00E8l.",
    "Okozyas mache pye pou pye d\u00E8y\u00E8 moun fanmi Akab yo. Li te marye nan fanmi wa Akab. Li f\u00E8 sa ki mal nan je Sey\u00E8 a tankou yo.",
    "Wa Okozyas mete t\u00E8t ansanm ak wa Joram, pitit Akab, pou y\u0027 al atake Azay\u00E8l, wa peyi Siri a. Lame yo kontre yonn ak l\u00F2t b\u00F2 lavil Ram\u00F2t nan peyi Galarad. S\u00F2lda peyi Siri yo blese Joram nan batay la.",
    "Joram tounen lavil Jizrey\u00E8l pou l\u0027 te ref\u00E8 anba kou s\u00F2lda peyi Siri yo te ba li lavi Ram\u00F2t l\u00E8 li t\u0027ap goumen ak Azay\u00E8l, wa peyi Siri a. Okozyas, pitit Joram, wa peyi Jida a, desann lavil Jizrey\u00E8l al w\u00E8 wa Joram, pitit Akab la, paske Joram te malad."
  ],
  [
    "Pwof\u00E8t Elize rele yonn nan jenn pwof\u00E8t yo, li di l\u0027 konsa: --Pare pou ale lavil Ram\u00F2t nan peyi Galarad. Pran ti poban lwil oliv sa a av\u00E8 ou.",
    "L\u00E8 w\u0027a rive, w\u0027a chache kote Jeou, pitit gason Jozafa a, pitit pitit Nimchi a, ye. W\u0027a antre kote l\u0027 ye a, w\u0027a f\u00E8 l\u0027 leve kite kanmarad li yo, w\u0027a mennen l\u0027 nan yon py\u00E8s apa.",
    "W\u0027a pran ti poban lwil la, w\u0027a vide l\u0027 sou t\u00E8t li. W\u0027a di l\u0027: Men sa Sey\u00E8 a di: Mwen chwazi ou pou ou wa nan peyi Izray\u00E8l. L\u00E8fini, pa rete. Louvri p\u00F2t la, prese al f\u00E8 wout ou.",
    "Se konsa jenn pwof\u00E8t la ale lavil Ram\u00F2t nan peyi Galarad.",
    "Li jwenn tout ch\u00E8f lame yo te reyini ap pale ansanm. Li di konsa: --Ch\u00E8f, mwen gen yon mesaj pou ou. Jeou mande l\u0027: --Pou kil\u00E8s nan nou? Pwof\u00E8t la reponn: --Pou ou wi, ch\u00E8f.",
    "Jeou leve, li antre nan kay la. Lamenm jenn pwof\u00E8t la vide lwil oliv la sou t\u00E8t Jeou, li di l\u0027 konsa: --Sey\u00E8 a, Bondye p\u00E8p Izray\u00E8l la, di: Mwen chwazi ou pou ou wa sou p\u00E8p Izray\u00E8l, p\u00E8p mwen an.",
    "Ou pral touye tout fanmi Akab, m\u00E8t ou a. Se konsa mwen pral peni Jezab\u00E8l pou touye li te touye pwof\u00E8t mwen yo ak tout l\u00F2t s\u00E8vit\u00E8 m\u0027 yo.",
    "Tout r\u00E8s fanmi Akab la f\u00E8t pou dispar\u00E8t. M\u0027ap touye d\u00E8nye gason ki gen nan fanmi an, jenn moun kou granmoun.",
    "Menm sa m\u0027 te f\u00E8 fanmi Jewoboram, pitit Nebat, wa peyi Izray\u00E8l la, menm sa m\u0027 te f\u00E8 fanmi Bacha, pitit Akija, wa peyi Izray\u00E8l la tou, se sa m\u0027ap f\u00E8 fanmi pa l\u0027 la tou.",
    "Pou Jezab\u00E8l menm, se chen ki pral manje kadav li nan jaden Jizrey\u00E8l la. P\u0027ap gen pesonn pou antere l\u0027. L\u00E8 li fin di sa, li louvri p\u00F2t la, li kouri ale.",
    "Jeou tounen al jwenn l\u00F2t ch\u00E8f par\u00E8y li yo. Yo mande l\u0027: --Sa ki genyen? Sa n\u00E8g fou sa a te bezwen ou f\u00E8? Jeou reponn yo: --Anyen. Nou konnen ki moun pwof\u00E8t sa yo ye. Nou konnen sa y\u0027ap mache di!",
    "Mesye yo reponn: --Manti w\u0027ap ban nou la a! Annou w\u00E8 non, monch\u00E8. Rakonte nou sa l\u0027 di ou. L\u00E8 sa a, Jeou di yo: --Li di m\u0027 Sey\u00E8 a voye di m\u0027 li chwazi m\u0027 pou wa peyi Izray\u00E8l la.",
    "Lamenm ch\u00E8f lame yo wete manto yo, yo louvri yo sou t\u00E8t macheskalye a, yo f\u00E8 Jeou moute chita. Yo k\u00F2nen klewon, yo di: --Viv Jeou, wa peyi Izray\u00E8l!",
    "Jeou, pitit Jozafa, pitit pitit Nimchi, moute yon konplo kont Joram. Joram te moute lavil Ram\u00F2t nan peyi Galarad ak tout moun peyi Izray\u00E8l yo al goumen ak Azay\u00E8l, wa peyi Siri.",
    "Men, li te tounen lavil Jizrey\u00E8l f\u00E8 mete renm\u00E8d sou kote s\u00F2lda peyi Siri yo te blese l\u0027 l\u00E8 li t\u0027ap goumen ak Azay\u00E8l, wa peyi Siri a. L\u00E8 sa a Jeou di moun ki te av\u00E8 l\u0027 yo: --Si nou av\u00E8 m\u0027 vre, pa kite pesonn soti lavil Ram\u00F2t al bay nouv\u00E8l la lavil Jizrey\u00E8l.",
    "Apre sa, li moute sou cha lag\u00E8 li, li pati pou lavil Jizrey\u00E8l. Joram te kouche malad toujou. Akazya, wa peyi Jida a, te desann vin w\u00E8 l\u0027.",
    "Yon faksyonn\u00E8 ki te nan f\u00F2 won Jizrey\u00E8l la w\u00E8 Jeou ansanm ak yon bann moun ki t\u0027ap pwoche. Li rele: --Mwen w\u00E8 yon bann moun k\u0027ap vini wi! Joram bay l\u00F2d sa a: --Voye yon kavalye al kontre yo pou l\u0027 mande yo si y\u0027ap vin an zanmi!",
    "Kavalye a pati al kontre Jeou, li di l\u0027: --Wa a bezwen konnen si se an zanmi w\u0027ap vini! Jeou reponn li: --Sa pa gade ou! Pase d\u00E8y\u00E8 do m\u0027. Faksyonn\u00E8 a bay nouv\u00E8l la konsa: --Mesaje a rive b\u00F2 kote yo, men li pa tounen.",
    "Yo voye yon dezy\u00E8m kavalye. L\u00E8 li rive b\u00F2 kote yo, li di: --Wa a mande ou si se an zanmi w\u0027ap vini. Jeou reponn li: --Sa pa gade ou! Pase d\u00E8y\u00E8 do m\u0027.",
    "Faksyonn\u00E8 a bay nouv\u00E8l la ank\u00F2: --Mesaje a rive b\u00F2 kote yo, men li pa tounen. L\u00E8fini, moun ki sou premye cha a gen l\u00E8 se Jeou, pitit pitit Nimchi a. L\u0027ap kouri cha lag\u00E8 a tankou moun fou.",
    "L\u00E8 sa a Joram di: --Pare cha lag\u00E8 a pou mwen! Yo mennen chwal yo, yo pare cha lag\u00E8 wa a. Joram, wa peyi Izray\u00E8l la, ak Okozyas, wa peyi Jida a, pati, chak moun sou cha yo. y\u0027 al kontre Jeou. Yo kontre av\u00E8 l\u0027 nan jaden ki te pou Nab\u00F2t, moun lavil Jizrey\u00E8l la.",
    "Joram mande l\u0027: --Eske ou vin an zanmi? Jeou reponn: --Ki zanmi w\u0027ap pale la a l\u00E8 manman ou, Jezab\u00E8l, ap donnen pi r\u00E8d nan f\u00E8 maji ak nan s\u00E8vi zid\u00F2l?",
    "Joram kase t\u00E8t tounen, li kouri met dey\u00F2, li di Okozyas konsa: --Yo trayi nou, Okozyas!",
    "Jeou pran banza li, li voye yon fl\u00E8ch ak tout f\u00F2s li. Fl\u00E8ch la pran Joram nan mitan de zep\u00F2l li yo, li p\u00E8se k\u00E8 l\u0027. Joram tonbe nan cha lag\u00E8 li a.",
    "Jeou rele Bidka, \u00F2donans li an, li ba li l\u00F2d sa a: --Pran kadav la, jete l\u0027 nan jaden Nab\u00F2t, moun Jizrey\u00E8l la. Ou chonje l\u00E8 ou menm av\u00E8 m\u0027 nou te sou chwal nou d\u00E8y\u00E8 Akab, papa l\u0027? Sey\u00E8 a te pale kont Joram, li te di:",
    "Menm jan ay\u00E8, mwen te w\u00E8 jan nou te touye Nab\u00F2t ak pitit gason l\u0027 yo, se konsa m\u0027a ba ou sa ou merite a nan menm jaden an. Se mwen menm, Sey\u00E8 a, ki di sa. Koulye a, pran kadav li, jete l\u0027 nan jaden Nab\u00F2t la, jan Sey\u00E8 a te di l\u0027 la.",
    "L\u00E8 Okozyas, wa peyi Jida a, w\u00E8 sa ki te rive, li kouri nan cha lag\u00E8 li a nan direksyon lavil Betagan. Men, Jeou pati d\u00E8y\u00E8 l\u0027. Li di: --Touye l\u0027 tou. Yo blese l\u0027 sou cha a nan ti moute ki mennen lavil Gour, toupre lavil Jibleyam. Men, Okozyas kenbe jouk li rive lavil Megido. Se la li mouri.",
    "Apre sa, ch\u00E8f li yo mete kadav la sou cha a, yo mennen l\u0027 lavil Jerizal\u00E8m. Yo antere l\u0027 nan kavo fanmi li nan lavil David la.",
    "Joram, pitit Akab la, t\u0027ap mache sou onzan depi li te wa peyi Izray\u00E8l l\u00E8 Okozyas te moute wa nan peyi Jida.",
    "Jeou rive lavil Jizrey\u00E8l. L\u00E8 Jezab\u00E8l vin konn sa, li pase fa b\u00F2 je li, li ranje t\u00E8t li, l\u0027 al kanpe b\u00F2 yon fenn\u00E8t ap gade.",
    "L\u00E8 Jeou antre nan p\u00F2tay lavil la, Jezab\u00E8l di l\u0027 konsa: --Ban m\u0027 nouv\u00E8l ou non, Zimri, ansasen m\u00E8t ou!",
    "Jeou leve je l\u0027 gade b\u00F2 fenn\u00E8t la, li di: --Ki moun ki av\u00E8 m\u0027? De twa gad pal\u00E8 a par\u00E8t t\u00E8t yo nan yon fenn\u00E8t.",
    "Jeou di yo: --Voye Jezab\u00E8l jete anba! Yo voye Jezab\u00E8l jete anba. San li gaye sou tout miray la ak sou chwal yo. Jeou f\u00E8 chwal li yo ak cha lag\u00E8 li a pase sou kadav la.",
    "Li antre nan pal\u00E8 a, li manje, li bw\u00E8. Apre sa li di: --Al okipe fanm madichon an! Antere l\u0027. Tout jan, se pitit fi yon wa li ye.",
    "Men, l\u00E8 mesye yo ale pou antere l\u0027 yo pa jwenn anyen pase zo bwa t\u00E8t li, de pye l\u0027 ak de pla men l\u0027 yo.",
    "Yo tounen al f\u00E8 rap\u00F2 yo bay Jeou. Jeou di konsa: --Se sa menm Sey\u00E8 a te di ki pou te rive l\u0027 l\u00E8 li te bay Eli, moun Tichbe a mesaj sa a pou li: Chen va manje Jezab\u00E8l nan peyi Jizrey\u00E8l.",
    "Kadav li pral tounen fimye gaye nan tout jaden z\u00F2n Jizrey\u00E8l la. Konsa pesonn p\u0027ap ka rekon\u00E8t li."
  ],
  [
    "Akab te gen swasanndis pitit gason nan lavil Samari. Jeou ekri yon l\u00E8t, li voye yon kopi bay tout ch\u00E8f ki lavil Samari yo, bay ch\u00E8f fanmi yo ak bay moun ki reskonsab pitit Akab yo. Men sa li voye di yo:",
    "--Mwen konnen se nou menm ki gen reskonsablite tout pitit m\u00E8t nou yo, cha lag\u00E8 li yo, chwal li yo, ranpa lavil la ak tout zam ki ladan l\u0027. Resevwa n\u0027a resevwa l\u00E8t sa a,",
    "n\u0027a chwazi yonn nan pitit m\u00E8t nou an, sa nou w\u00E8 ki pi bon an, sa ki gen kalite pou sa, n\u0027a mete l\u0027 sou fot\u00E8y la nan plas papa l\u0027. L\u00E8fini, n\u0027a goumen pou pran defans li.",
    "Men mesye yo te p\u00E8 anpil, yo di: --De wa pa t\u0027 ka kenbe t\u00E8t ak li. Kote se nou ki pou ta rive f\u00E8 l\u0027!",
    "Se konsa ofisye ki te anchaj pal\u00E8 a, gouv\u00E8n\u00E8 lavil la, ch\u00E8f fanmi yo ak reskonsab pitit wa yo voye di Jeou: --Se sou z\u00F2d ou nou ye, n\u0027ap f\u00E8 tou sa ou di nou f\u00E8. Men, nou p\u0027ap mete pesonn wa. W\u0027a f\u00E8 sa w\u0027a w\u00E8 ki pi bon.",
    "Jeou voye yon dezy\u00E8m l\u00E8t ba yo, li di yo: --Si nou av\u00E8 m\u0027, si nou vle koute l\u00F2d mwen enben, denmen l\u00E8 konsa, pote t\u00E8t pitit Akab yo ban mwen isit lavil Jizrey\u00E8l. Swasanndis pitit Akab yo te lakay grann\u00E8g lavil Samari ki t\u0027ap elve yo.",
    "L\u00E8 yo resevwa l\u00E8t Jeou a, yo touye swasanndis pitit Akab yo, yo mete t\u00E8t yo nan panyen, yo voye yo bay Jeou lavil Jizrey\u00E8l.",
    "L\u00E8 yo vin di Jeou yo te pote t\u00E8t pitit wa Akab yo, li bay l\u00F2d pou yo f\u00E8 de pil ak yo b\u00F2 p\u00F2tay lavil la, kite yo la jouk denmen maten.",
    "Nan denmen maten li soti, l\u0027 ale kanpe b\u00F2 p\u00F2tay la, li di moun ki te la yo: --Se mwen menm ki te f\u00E8 konplo kont Joram, m\u00E8t mwen an, pou m\u0027 te touye l\u0027. Nou pa gen anyen pou nou w\u00E8 nan sa. Men, sa yo, ki moun ki touye yo?",
    "Sa vle di Sey\u00E8 a pa nan pale mete la. Tou sa li te di sou fanmi Akab la te f\u00E8t pou rive vre. Se Sey\u00E8 a menm ki f\u00E8 tou sa rive jan li te di sa nan bouch Eli, s\u00E8vit\u00E8 l\u0027 la.",
    "Se konsa Jeou touye tout r\u00E8s fanmi Akab ki te lavil Jizrey\u00E8l, tout grann\u00E8g ki t\u0027ap s\u00E8vi av\u00E8 l\u0027 li yo, bon zanmi l\u0027 yo ak pr\u00E8t li yo. Li pa kite yonn ladan yo vivan.",
    "Apre sa, li pati pou lavil Samari. Sou wout la, l\u00E8 li rive b\u00F2 kan gad\u00F2 mouton yo,",
    "li jwenn ak k\u00E8k fanmi Okozyas, wa peyi Jida a. Li mande yo: --Ki moun nou ye? Yo reponn li: --Nou se fanmi wa Okozyas. Nou pral di pitit wa a ak pitit larenn lan bonjou.",
    "Jeou bay moun ki te av\u00E8 l\u0027 yo l\u00F2d sa a: --Pran yo tou vivan! Yo pran yo tou vivan, yo koupe kou yo b\u00F2 kan gad\u00F2 mouton yo. Te gen karannde moun antou. Yo pa kite yonn ladan yo vivan.",
    "Jeou pati ank\u00F2. Sou wout li, li kontre ak Jonadab, pitit gason Rekab la, ki t\u0027ap mache vin jwenn li. Jeou di l\u0027 bonjou, epi li di l\u0027 konsa: --Ou gen menm lide av\u00E8 m\u0027? Eske w\u0027ap mache av\u00E8 m\u0027? Jonadab reponn: --Wi, m\u0027ap mache av\u00E8 ou. Jeou di li: --Si nou dak\u00F2, ban m\u0027 lanmen. Jonadab ak Jeou bay lanmen. Jeou ede l\u0027 moute sou cha lag\u00E8 a b\u00F2 kote l\u0027.",
    "Li di l\u0027 konsa: --Ann al av\u00E8 m\u0027. W\u0027a w\u00E8 jan mwen soti pou m\u0027 s\u00E8vi Sey\u00E8 a. Se konsa yo pati ansanm sou cha a.",
    "L\u00E8 yo rive lavil Samari, Jeou touye d\u00E8nye r\u00E8s moun nan fanmi Akab la. Li pa kite yonn ladan yo vivan, dapre paw\u00F2l Sey\u00E8 a te mete nan bouch pwof\u00E8t Eli a.",
    "Apre sa, Jeou reyini tout p\u00E8p lavil Samari a, li di yo: --Akab te s\u00E8vi Baal yon ti kras, mwen menm m\u0027ap s\u00E8vi l\u0027 plis pase l\u0027.",
    "Se pout\u00E8t sa, f\u00E8 chache tout pwof\u00E8t yo, tout s\u00E8vit\u00E8 Baal yo ak tout pr\u00E8t li yo, f\u00E8 yo vin jwenn mwen. Mwen vle pou tout moun la, paske mwen gen pou m\u0027 f\u00E8 yon gwo s\u00E8vis pou Baal. Si yon moun pa la l\u0027ap mouri. Men se yon plan Jeou te gen nan t\u00E8t li pou l\u0027 te touye tout moun k\u0027ap s\u00E8vi Baal.",
    "Se pout\u00E8t sa li bay l\u00F2d pou yo f\u00E8 tout moun konnen yo pral f\u00E8 yon gwo s\u00E8vis pou Baal. Yo f\u00E8 piblikasyon an.",
    "Jeou voye bay nouv\u00E8l la nan tout peyi Izray\u00E8l la. Tout moun ki s\u00E8vi Baal yo vini. Pa t\u0027 gen yonn ki pa t\u0027 la. Yo tout antre nan tanp Baal la, yo plenn l\u0027 n\u00E8t.",
    "Jeou rele moun ki te reskonsab rad seremoni yo, li di l\u0027 konsa: --Pran rad seremoni bay tout s\u00E8vit\u00E8 Baal yo. Nonm lan mete rad yo dey\u00F2, li bay yo chak yonn.",
    "L\u00E8fini, Jeou ak Jonadab, pitit Rekab la, rive nan tanp Baal la, li di moun yo: --Se pou nou s\u00E8ten se renk moun ki s\u00E8vi Baal ki la av\u00E8 nou. Pa kite ankenn moun k\u0027ap s\u00E8vi Sey\u00E8 a nan mitan nou.",
    "Tout moun yo antre nan tanp lan pou ofri b\u00E8t pou yo touye pou Baal ak b\u00E8t pou yo boule pou li. Men, Jeou te mete katreven moun pa l\u0027 sou dey\u00F2 tanp lan. Li te av\u00E8ti yo, li te di yo: --Si yonn nan nou kite yonn nan moun mwen pral lage nan men nou yo chape, se li menm k\u0027ap mouri nan plas li.",
    "Fini Jeou fini boule b\u00E8t yo pou Baal, li di gad yo ak kaptenn yo: --Antre, touye yo tout! Pa kite yonn ladan yo chape! Mesye Jeou yo antre ak nepe nan men yo, yo touye tout moun, yo trennen kadav yo met dey\u00F2. L\u00E8fini, yo tounen nan py\u00E8s kote lot\u00E8l la ye nan tanp Baal la.",
    "Yo pran poto yo te mete kanpe pou Baal la, yo pote l\u0027 dey\u00F2, yo boule l\u0027.",
    "Yo demoli lot\u00E8l Baal la ansanm ak tanp lan. Yo pran tanp lan yo f\u00E8 l\u0027 s\u00E8vi latrin jouk jounen j\u00F2di a.",
    "Se konsa Jeou f\u00E8 dispar\u00E8t s\u00E8vis Baal nan peyi Izray\u00E8l la.",
    "Men li tonbe nan menm peche ak wa Jewoboram, pitit Nebat la, ki te lak\u00F2z p\u00E8p Izray\u00E8l f\u00E8 sa ki mal: li s\u00E8vi estati l\u00F2 an f\u00F2m towo b\u00E8f ki te lavil Bet\u00E8l ak lavil Dann.",
    "Sey\u00E8 a di Jeou konsa: --Ou f\u00E8 fanmi wa Akab la tou sa m\u0027 te vle f\u00E8 yo. Ou byen f\u00E8t, ou f\u00E8 sa ki dwat nan je m\u0027. Se pout\u00E8t sa, pitit pitit ou yo pral wa nan peyi Izray\u00E8l la rive sou kat jenerasyon.",
    "Men, Jeou pa t\u0027 bat k\u00F2 l\u0027 plis pase sa pou l\u0027 te mache dapre lalwa Sey\u00E8 a. Okontr\u00E8, li lage k\u00F2 l\u0027 nan f\u00E8 menm peche ak wa Jewoboram ki te lak\u00F2z p\u00E8p Izray\u00E8l la f\u00E8 sa ki mal.",
    "L\u00E8 sa a, Sey\u00E8 a konmanse wonyen sou teritwa peyi Izray\u00E8l la. Wa Azay\u00E8l atake moun Izray\u00E8l yo toupatou nan peyi a,",
    "depi sou b\u00F2 sol\u00E8y leve larivy\u00E8 Jouden jouk lavil Awoy\u00E8, anwo ravin Amon an nan sid, ki vle di nan tout peyi Galarad la ak peyi Bazan an kote moun branch fanmi Gad, fanmi Woubenn ak fanmi Manase yo rete.",
    "Tout r\u00E8s istwa Jeou a ansanm ak tou sa li te f\u00E8 ak kote yo rakonte jan li te vanyan s\u00F2lda, n\u0027a jwenn tou sa ekri nan liv Istwa wa Izray\u00E8l yo.",
    "L\u00E8 Jeou mouri, yo antere l\u0027 lavil Samari. Se Joakaz, pitit li, ki moute wa nan plas li.",
    "Jeou te gouv\u00E8nen peyi Izray\u00E8l pandan ventwitan nan lavil Samari."
  ],
  [
    "L\u00E8 Atali, manman Okozyas, vin konnen yo te touye pitit li a, li bay l\u00F2d pou yo touye tout r\u00E8s fanmi wa a.",
    "Men l\u00E8 yo t\u0027ap touye pitit wa yo, Jocheba, pitit fi wa Joram, s\u00E8 menm papa ak Okozyas la, te pran Joas, yonn nan pitit gason Okozyas yo, li kache l\u0027 ansanm ak moun ki te s\u00E8vi l\u0027 nouris la nan yon chanm kote moun d\u00F2mi nan tanp lan. Yo pa kite Atali w\u00E8 Joas. Se konsa Joas pa mouri.",
    "Joas rete kache nan tanp lan ansanm ak moun ki te s\u00E8vi l\u0027 nouris la pandan sizan. Atali menm t\u0027ap gouv\u00E8nen peyi a.",
    "Sou sety\u00E8m lanne a, Jeojada, pr\u00E8t la, f\u00E8 chache tout kaptenn gadk\u00F2 wa a ak tout ch\u00E8f gad pal\u00E8 yo, li f\u00E8 yo vin jwenn li nan tanp lan. La, li pran dizon ak yo, li f\u00E8 yo f\u00E8 s\u00E8man epi li moutre yo Joas, pitit wa a.",
    "Apre sa, li ba yo l\u00F2d sa a: --Men sa nou pral f\u00E8! N\u0027ap separe moun k\u0027ap vin pran p\u00F2s jou repo a an twa gwoup menm f\u00F2s, yon gwoup va f\u00E8 p\u00F2s nan pal\u00E8 wa a,",
    "yon l\u00F2t gwoup va kanpe b\u00F2 p\u00F2tay Sou a, d\u00E8nye gwoup la va rete b\u00F2 p\u00F2tay ki d\u00E8y\u00E8 l\u00F2t gad yo. Y\u0027a moute lagad nan pal\u00E8 wa a yonn apre l\u00F2t.",
    "De gwoup gad k\u0027ap leve p\u00F2s jou repo a va moute gad nan tanp Sey\u00E8 a pou pwoteje wa a.",
    "N\u0027a f\u00E8 yon gwo wonn ak wa a nan mitan. N\u0027a kenbe zam nou nan men nou. Si yon moun ta vle pase nan mitan nou se pou nou touye l\u0027. Kote wa a va f\u00E8, n\u0027a f\u00E8 av\u00E8 l\u0027.",
    "Kaptenn yo f\u00E8 tou sa Jeojada, pr\u00E8t la, te ba yo l\u00F2d f\u00E8 a. Yo pran tout gad yo, ni sa ki t\u0027ap pran p\u00F2s jou repo a, ni sa ki t\u0027ap leve p\u00F2s jou sa a tou, y\u0027 al jwenn Jeojada, pr\u00E8t la.",
    "Jeojada pran frenn ak plak pwot\u00E8j wa David yo ki te nan Tanp Sey\u00E8 a, li bay kaptenn gad yo kenbe.",
    "Gad yo menm, yo chak ak zam yo nan men yo, li ranje yo tout devan Tanp lan depi sou b\u00F2 dwat rive sou b\u00F2 g\u00F2ch, yo f\u00E8 wonn lot\u00E8l la pou pwoteje wa a.",
    "L\u00E8 sa a, Jeojada f\u00E8 pitit wa a soti. Li mete kouw\u00F2n lan sou t\u00E8t li, li renm\u00E8t li kontra Bondye a. Li vide lwil sou t\u00E8t li epi li deklare Joas wa. Tout moun bat bravo, yo pran rele: Viv wa a!",
    "L\u00E8 Atali tande tout bri gad yo ak p\u00E8p la t\u0027ap f\u00E8, li kouri al nan tanp lan kote moun yo te ye a.",
    "Li w\u00E8 wa a kanpe b\u00F2 gwo poto a, jan sa te toujou f\u00E8t la. Tout ch\u00E8f yo ak tout mizisyen yo te b\u00F2 kote wa a, tout p\u00E8p la te kontan, yo t\u0027ap k\u00F2nen twonp\u00E8t. L\u00E8 Atali w\u00E8 sa, k\u00E8 l\u0027 kase. Li chire rad sou li, li rele: --Men yo moute yon konplo sou do m!",
    "Lamenm Jeojada, pr\u00E8t la, bay kaptenn ki t\u0027ap k\u00F2mande lame a l\u00F2d sa a: --Pase nan mitan de ran s\u00F2lda yo av\u00E8 l\u0027, mennen l\u0027 dey\u00F2. Touye nenp\u00F2t moun nou w\u00E8 k\u0027ap swiv li. Pr\u00E8t la pa t\u0027 vle pou yo touye l\u0027 nan Tanp Sey\u00E8 a.",
    "Yo pran Atali, yo mennen l\u0027 nan pal\u00E8 wa a b\u00F2 P\u00F2tay Chwal yo. Se la yo touye l\u0027.",
    "Apre sa, Jeojada, pr\u00E8t la, pase yon kontra ant Sey\u00E8 a ak wa a ansanm ak p\u00E8p la. Dapre kontra a, yo rekon\u00E8t se p\u00E8p Sey\u00E8 a yo ye. Li pase yon kontra tou ant wa a ak p\u00E8p la.",
    "L\u00E8fini, tout p\u00E8p la al nan tanp Baal la, yo demoli l\u0027. Yo kraze tout lot\u00E8l yo ak tout estati yo byen kraze. Yo touye Matan, pr\u00E8t Baal la, devan lot\u00E8l yo. Jeojada mete gad veye Tanp Sey\u00E8 a.",
    "Apre sa, li menm, kaptenn yo, gad wa yo, gad pal\u00E8 yo ak tout p\u00E8p la, yo soti nan Tanp lan ansanm ak wa a, y\u0027 ale nan pal\u00E8 wa a. Yo pase antre nan p\u00F2t gad yo. Joas al chita sou fot\u00E8y wa a.",
    "Tout p\u00E8p la te kontan anpil. Yo te touye Atali ak kout nepe nan pal\u00E8 wa a. Apre sa, pa t\u0027 gen yon ti bri nan tout lavil la.",
    "Joas te gen s\u00E8tan l\u00E8 l\u0027 moute wa."
  ],
  [
    "L\u00E8 sa a, Jeou t\u0027ap mache sou s\u00E8tan depi li t\u0027ap gouv\u00E8nen. Joas pase karantan lavil Jerizal\u00E8m ap dirije peyi a. Manman l\u0027 te yon moun lavil B\u00E8cheba ki te rele Zibya.",
    "Joas pase tout lavi li ap f\u00E8 sa ki dwat devan Sey\u00E8 a, paske se Jeojada, pr\u00E8t la, ki te leve l\u0027.",
    "Tans\u00E8lman, se pa sa ki te f\u00E8 tanp zid\u00F2l yo dispar\u00E8t nan peyi a. Moun yo te toujou ap f\u00E8 ofrann, ap boule lansan nan tanp sa yo.",
    "Yon jou, Joas rele pr\u00E8t yo, li di yo: --Se nou ki pou reskonsab tout lajan ofrann yo pote nan tanp Sey\u00E8 a, ni lajan chak moun f\u00E8t pou yo bay pou sakrifis yo, ni lajan moun yo vle bay paske yo f\u00E8 lide a.",
    "Chak pr\u00E8t va resevwa lajan nan men moun yo konnen. Y\u0027a s\u00E8vi ak lajan sa a pou f\u00E8 reparasyon ki bezwen f\u00E8t nan Tanp lan.",
    "Men, Joas te gen tan ap mache sou venntwazan depi li te wa, pr\u00E8t yo pa t\u0027 f\u00E8 ankenn reparasyon nan Tanp Sey\u00E8 a.",
    "Wa Joas rele Jeojada, pr\u00E8t la, ansanm ak tout l\u00F2t pr\u00E8t yo, li di yo: --Poukisa nou pa f\u00E8 reparasyon nan Tanp lan? Depi j\u00F2di a, nou p\u0027ap resevwa lajan ank\u00F2 nan men moun nou konnen yo. Se pou nou renm\u00E8t lajan an pou yo ka f\u00E8 reparasyon nan tanp lan.",
    "Pr\u00E8t yo dak\u00F2 pou yo pa kenbe lajan yo resevwa nan men p\u00E8p la ank\u00F2, l\u00E8fini pou yo pa reskonsab f\u00E8 reparasyon nan Tanp lan.",
    "L\u00E8 sa a, Jeojada, pr\u00E8t la, pran yon bwat, li f\u00E8 yon twou nan kouv\u00E8ti li, li mete l\u0027 toupre lot\u00E8l la, sou b\u00F2 dwat l\u00E8 w\u0027ap antre nan Tanp Sey\u00E8 a. Se ladan l\u0027 pr\u00E8t ki t\u0027ap veye nan pap\u00F2t Tanp lan mete tout lajan yo te bay pou Tanp lan.",
    "Chak fwa yo w\u00E8 te gen bonkou lajan nan bwat la, sekret\u00E8 wa a ansanm ak granpr\u00E8t la vini, yo kontwole lajan an, yo mete l\u0027 nan sak.",
    "L\u00E8 yo fin make kantite lajan yo te jwenn lan, yo renm\u00E8t li bay moun ki te reskonsab travay ki pou f\u00E8t nan Tanp lan. Moun sa yo menm peye b\u00F2s chapant yo, l\u00F2t b\u00F2s ki t\u0027ap f\u00E8 travay nan Tanp lan,",
    "b\u00F2s mason yo ak moun k\u0027ap taye w\u00F2ch yo. Yo achte bwa ak gwo w\u00F2ch taye pou f\u00E8 reparasyon nan Tanp Sey\u00E8 a. Se yo menm ki te f\u00E8 tout kalite depans pou sa.",
    "Men yo pa t\u0027 pran nan lajan yo te pote nan Tanp lan pou f\u00E8 gwo basin an ajan, kouto, b\u00F2l ak twonp\u00E8t yo, ni ankenn l\u00F2t bagay an l\u00F2 osinon an ajan.",
    "Yo te renm\u00E8t tout lajan an bay moun ki te reskonsab travay yo pou yo te ka s\u00E8vi av\u00E8 l\u0027 pou f\u00E8 reparasyon nan Tanp Sey\u00E8 a.",
    "Yo pa t\u0027 f\u00E8 ankenn regleman ak moun ki te reskonsab lajan pou peye travay\u00E8 yo, paske se moun serye yo te ye.",
    "Yo pa t\u0027 mete lajan ofrann moun f\u00E8 pou peye pou sa yo f\u00E8 ki mal ak lajan ofrann moun f\u00E8 pou peche yo f\u00E8 san yo pa konnen nan bwat Tanp Sey\u00E8 a. Se pou pr\u00E8t yo li te ye.",
    "L\u00E8 sa a, Azay\u00E8l, wa peyi Siri a, atake lavil Gat. Li pran l\u0027, l\u00E8fini li pran mache sou lavil Jerizal\u00E8m.",
    "Joas, wa peyi Jida a, pran tout bagay zans\u00E8t li yo, depi Jozafa ak Joram rive sou Okozyas ki te ansyen wa peyi Jida yo, te ofri bay Sey\u00E8 a ansanm ak tout bagay li menm li te ofri bay Sey\u00E8 a epi ki te nan Tanp lan, li pran tout l\u00F2 li jwenn nan trez\u00F2 Tanp lan ak tout l\u00F2 ki te nan pal\u00E8 a, li voye yo f\u00E8 Azay\u00E8l, wa peyi Siri a, kado. Azay\u00E8l chanje lide, li pa moute atake lavil Jerizal\u00E8m ank\u00F2.",
    "Tout r\u00E8s istwa Joas ak tou sa li te f\u00E8, n\u0027a jwenn yo ekri nan liv Istwa Wa peyi Jida yo.",
    "Se pw\u00F2p ch\u00E8f li yo ki te moute yon konplo sou do l\u0027. Yo touye l\u0027 nan kay yo te bati sou ranbl\u00E8 ki sou b\u00F2 sol\u00E8y leve lavil Jerizal\u00E8m lan, sou wout ki mennen desann b\u00F2 Sila a.",
    "Se Jozaka, pitit Chimeya, ak Jozabab, pitit Chom\u00E8, de ch\u00E8f ki t\u0027ap s\u00E8vi ak wa a, ki touye l\u0027. Yo antere Joas nan lavil David nan kavo fanmi an. Se Amasya, pitit gason li, ki moute wa nan plas li."
  ],
  [
    "Joas, pitit wa Okozyas, t\u0027ap mache sou venntwazan depi li t\u0027ap gouv\u00E8nen peyi Jida a l\u00E8 Joakaz, pitit Jeou, moute wa nan peyi Izray\u00E8l. Li gouv\u00E8nen pandan disetan nan lavil Samari.",
    "Men, li te f\u00E8 sa ki mal nan je Sey\u00E8 a, li te lage k\u00F2 l\u0027 nan f\u00E8 menm peche ak Jewoboram, pitit Nebat la, li lak\u00F2z p\u00E8p Izray\u00E8l la peche tou. Li pa t\u0027 soti pou l\u0027 te kite vye chemen sa a.",
    "Se konsa li f\u00E8 Sey\u00E8 a fache sou moun peyi Izray\u00E8l yo. Se sa ki f\u00E8 Sey\u00E8 a te lage yo nan men Azay\u00E8l, wa peyi Siri a, ak nan men Bennadad, pitit li, anpil fwa.",
    "L\u00E8 sa a, Joakaz lapriy\u00E8 nan pye Sey\u00E8 a. Sey\u00E8 a reponn li paske li te w\u00E8 jan wa peyi Siri a t\u0027ap toupizi moun peyi Izray\u00E8l yo.",
    "Sey\u00E8 a voye yon moun pou sove p\u00E8p la. Se konsa, moun peyi Izray\u00E8l yo soti anba men p\u00E8p Siri a. Yo tanmen viv ank\u00F2 ak k\u00E8 poze tankou anvan.",
    "Atousa, yo pa t\u0027 sispann f\u00E8 peche fanmi Jewoboram yo te lak\u00F2z p\u00E8p la te f\u00E8. Yo lage k\u00F2 yo nan f\u00E8 menm peche yo tou. Estati Astate a te toujou kanpe lavil Samari.",
    "Lame Joakaz te rete av\u00E8k s\u00E8lman senkant kavalye, dis cha lag\u00E8 ak dimil (10.000) s\u00F2lda apye, paske wa peyi Siri a te touye tout l\u00F2t yo, li te pilonnen yo anba pye l\u0027 tankou pousy\u00E8.",
    "R\u00E8s istwa Joakaz la ansanm ak tou sa li te f\u00E8, n\u0027a jwenn yo ekri nan liv Istwa Wa peyi Izray\u00E8l yo.",
    "L\u00E8 Joakaz mouri, yo antere l\u0027 lavil Samari. Se Joas, pitit gason l\u0027 lan, ki moute wa nan plas li.",
    "Wa Joas t\u0027ap mache sou trannsetan depi li t\u0027ap gouv\u00E8nen peyi Jida l\u00E8 Joas, pitit Joakaz la, moute wa peyi Izray\u00E8l. Li gouv\u00E8nen peyi a pandan s\u00E8zan nan lavil Samari.",
    "Men, li te f\u00E8 sa ki mal nan je Sey\u00E8 a, li te lage k\u00F2 l\u0027 nan f\u00E8 menm peche ak Jewoboram, pitit Nebat la, li lak\u00F2z p\u00E8p Izray\u00E8l la peche tou. Li lage k\u00F2 l\u0027 pi r\u00E8d ladan l\u0027.",
    "Tout r\u00E8s istwa Joas la, tout sa li te f\u00E8, jan li te vanyan s\u00F2lda l\u00E8 li t\u0027ap f\u00E8 lag\u00E8 ak Amasya, wa peyi Jida a, tou sa te ekri nan liv Istwa Wa peyi Izray\u00E8l yo.",
    "L\u00E8 li mouri, yo antere l\u0027 menm kote ak l\u00F2t wa peyi Izray\u00E8l yo lavil Samari. Se Jewoboram ki moute wa nan plas li.",
    "Elize tonbe malad. Se maladi sa a ki te pou pote l\u0027 ale. Joas, wa peyi Izray\u00E8l la, al w\u00E8 l\u0027. Wa a kriye, li lage k\u00F2 l\u0027 sou figi Elize, li di konsa: --Papa mwen! Papa mwen! Ou menm ki te tankou yon gwo lame pou pran defans peyi Izray\u00E8l la, w\u0027ap mouri vre!",
    "Elize di li: --Pran yon banza ak k\u00E8k fl\u00E8ch. Wa a pran yon banza ak k\u00E8k fl\u00E8ch.",
    "L\u00E8 sa a, Elize di l\u0027 konsa: --Pare ou pou ou tire yon fl\u00E8ch. Wa a pare. Elize mete men pa l\u0027 sou men wa a.",
    "Li di l\u0027: --Louvri fenn\u00E8t ki bay sou sol\u00E8y leve a. Wa a louvri fenn\u00E8t la. Elize di li: --Koulye a tire! Wa a tire fl\u00E8ch la, l\u00E8 sa a Elize pale byen f\u00F2 li di: --Men fl\u00E8ch Sey\u00E8 a voye pou bay delivrans lan, fl\u00E8ch ki pral kraze peyi Siri a! Ou pral bat moun Siri yo lavil Af\u00E8k jouk ou a fini ak yo.",
    "Apre sa, Elize di wa a: --Pran l\u00F2t fl\u00E8ch yo! Wa a pran fl\u00E8ch yo. Elize di li: --Frape yo at\u00E8. Wa a frape yo at\u00E8 an twa fwa epi li rete.",
    "L\u00E8 sa a, pwof\u00E8t la fache sou li, li di l\u0027 konsa: --Se pou ou te frape at\u00E8 a senk fwa osinon sis fwa. Konsa, ou ta bat moun peyi Siri yo jouk ou ta fini n\u00E8t n\u00E8t ak yo. Koulye a, ou pral bat yo twa fwa ase.",
    "Elize mouri, yo antere l\u0027. Chak lanne moun Moab yo te konn f\u00E8 bann pou vin f\u00E8 piyay nan peyi Izray\u00E8l la.",
    "Yon l\u00E8 moun peyi Izray\u00E8l yo tapral antere yon moun mouri, yo w\u00E8 yonn nan bann moun Moab yo, yo prese lage kadav la nan tonm Elize a epi yo met dey\u00F2. Kadav la al tonbe sou zosman Elize yo. Lamenm, m\u00F2 a leve vivan, li kanpe sou de pye l\u0027.",
    "Azay\u00E8l, wa peyi Siri a, te maltrete p\u00E8p peyi Izray\u00E8l la pandan tout reny Joakaz.",
    "Men, Sey\u00E8 a te aji byen ak moun peyi Izray\u00E8l yo, li te gen pitye pou yo. Li pa t\u0027 kite moun fini ak yo, li te ede yo pout\u00E8t kontra li te pase ak Abraram, Izarak ak Jak\u00F2b. Li pa janm bliye p\u00E8p li a, jouk l\u00E8 sa a.",
    "L\u00E8 Azay\u00E8l, wa peyi Siri a, mouri, se Bennadad, pitit li, ki moute wa nan plas li.",
    "Wa Joas, pitit gason Joakaz, repran nan men Bennadad tout lavil Azay\u00E8l te pran yo l\u00E8 li t\u0027ap f\u00E8 lag\u00E8 ak Joakaz la, papa l\u0027. Joas bat Bennadad an twa fwa, li reprann tout lavil peyi Izray\u00E8l yo nan men l\u0027."
  ],
  [
    "Wa Joas, pitit gason Joakaz la, t\u0027ap mache sou dezan depi li t\u0027ap gouv\u00E8nen peyi Izray\u00E8l l\u00E8 Amasya, pitit Joas, moute wa nan peyi Jida.",
    "Li te gen vennsenkan l\u00E8 sa a. Li gouv\u00E8nen nan lavil Jerizal\u00E8m pandan ventnevan. Manman l\u0027 te rele Jeojadan. Se te yon moun lavil Jerizal\u00E8m.",
    "Li te f\u00E8 sa ki dwat devan Sey\u00E8 a, men pa tankou David, zans\u00E8t li a. Li te f\u00E8 menm jan ak Joas, papa l\u0027.",
    "Tans\u00E8lman, li pa t\u0027 kraze tanp bondye l\u00F2t nasyon yo, kif\u00E8 moun yo te toujou al touye b\u00E8t, boule lansan nan tanp sa yo.",
    "L\u00E8 Amasya santi li byen chita sou pouvwa a, li f\u00E8 touye tout ch\u00E8f nan lame a ki te touye papa l\u0027.",
    "Men, li pa t\u0027 manyen pitit ansasen sa yo, paske, dapre sa ki ekri nan liv lalwa Moyiz la, Sey\u00E8 a te di: Papa pa gen dwa peye pou sa pitit li yo f\u00E8, ni pitit pa gen dwa peye pou sa papa yo f\u00E8. Chak moun va peye pou sa yo f\u00E8.",
    "Amasya te touye dimil (10.000) s\u00F2lda peyi Edon nan fon Sale a. Li goumen jouk li pran lavil Sela. Li rele l\u0027 Joktey\u00E8l, non ki rete pou li jouk jounen j\u00F2di a.",
    "Apre sa, Amasya voye misyon bay Joas, pitit Joakaz, pitit pitit Jeou, wa peyi Izray\u00E8l la, li mande l\u0027 batay.",
    "Joas voye reponn li: --Yon l\u00E8, yon touf pikan ki te sou m\u00F2n Liban voye yon misyon bay pye s\u00E8d la. Li di l\u0027 konsa: Bay pitit gason m\u0027 lan pitit fi ou la pou l\u0027 marye av\u00E8 l\u0027. Yon b\u00E8t nan bwa pase b\u00F2 la, li kraze touf pikan an.",
    "Se pou m\u0027 di ou, Amasya, ou kraze moun peyi Edon yo. Koulye a, ou santi ou gwon\u00E8g anpil. M\u0027 byen kontan pou ou. Gonfle lestonmak ou jan ou kapab, men rete sou sa ou f\u00E8 a. Poukisa pou w\u0027ap chache traka bay k\u00F2 ou pou sa pase mal ni pou ou ni pou peyi Jida a?",
    "Men, Amasya derefize koute l\u0027. Se konsa, Joas soti ak lame li pou l\u0027 al goumen ak Amasya b\u00F2 lavil Betchem\u00E8ch nan peyi Jida.",
    "Lame Izray\u00E8l la bat lame Jida a byen bat. Tout s\u00F2lda peyi Jida yo vole gag\u00E8, y\u0027 al lakay yo.",
    "Joas, wa peyi Izray\u00E8l la, f\u00E8 Amasya, wa peyi Jida a, prizonye lavil B\u00E8tchem\u00E8ch. L\u00E8fini li mache sou lavil Jerizal\u00E8m, li kraze miray ranpa lavil la depi nan P\u00F2tay Efrayim rive b\u00F2 P\u00F2tay Kwen an sou yon long\u00E8 sankatreven m\u00E8t antou.",
    "Li pran d\u00E8nye bagay an l\u00F2 ak an ajan li jwenn, tou sa ki te nan Tanp Sey\u00E8 a ak tout rich\u00E8s ki te nan pal\u00E8 wa a. Li pote yo av\u00E8 l\u0027 lavil Samari, san konte kantite moun li te f\u00E8 prizonye sou kondisyon.",
    "Tout r\u00E8s istwa Joas la, tou sa li te f\u00E8, jan li te vanyan s\u00F2lda l\u00E8 li t\u0027ap goumen ak Amasya, wa peyi Jida a, nou jwenn tou sa ekri nan liv Istwa wa peyi Izray\u00E8l yo.",
    "L\u00E8 Joas mouri, yo antere l\u0027 lavil Samari nan kavo wa Izray\u00E8l yo. Se Jewoboram, pitit gason l\u0027 lan, ki moute wa nan plas li.",
    "Amasya, pitit Joas, wa peyi Jida a, te viv kenzan ank\u00F2 apre lanm\u00F2 Joas, pitit Joakaz, wa peyi Izray\u00E8l la.",
    "Tout r\u00E8s istwa Amasya a ekri nan liv Istwa wa peyi Jida yo.",
    "Yo moute yon konplo lavil Jerizal\u00E8m pou yo touye Amasya. Se konsa Amasya kouri al kache lavil Lakis. Men, l\u00E8nmi l\u0027 yo rapouswiv li, yo touye l\u0027.",
    "Apre sa, yo mete kadav li sou chwal, yo tounen av\u00E8 l\u0027 lavil Jerizal\u00E8m, yo antere l\u0027 lavil David la nan kavo zans\u00E8t li yo.",
    "Tout p\u00E8p peyi Jida a pran Azarya, pitit gason Amasya a, yo f\u00E8 l\u0027 wa nan plas papa l\u0027. Azarya te gen s\u00E8zan l\u00E8 sa a.",
    "Se li menm ki reprann lavil Elat, li f\u00E8 l\u0027 tounen anba otorite wa Jida a, apre lanm\u00F2 papa l\u0027.",
    "Amasya, pitit Joas, t\u0027ap mache sou kenzan depi li t\u0027ap gouv\u00E8nen peyi Jida l\u00E8 Jewoboram, pitit Joas, wa peyi Izray\u00E8l la, moute wa nan plas papa l\u0027. Li gouv\u00E8nen nan lavil Samari pandan karanteyen an.",
    "Men li f\u00E8 sa ki mal nan je Sey\u00E8 a, li te lage k\u00F2 l\u0027 nan f\u00E8 menm peche ak Jewoboram, pitit Nebat la, li lak\u00F2z p\u00E8p Izray\u00E8l la peche tou.",
    "Se Jewoboram ki reprann tout z\u00F2n ki te pou peyi Izray\u00E8l la depi nan Pas Amat la nan n\u00F2, rive Lanm\u00E8 Mouri a nan sid, jan Sey\u00E8 a, Bondye p\u00E8p Izray\u00E8l la, te bay Jonas, s\u00E8vit\u00E8 l\u0027 la, mesaj la. Jonas sa a, pitit Amitayi, te yon pwof\u00E8t lavil Gatef\u00E8.",
    "Sey\u00E8 a te w\u00E8 jan p\u00E8p Izray\u00E8l la t\u0027ap soufri anpil. Tout moun, jenn gason kou granmoun, t\u0027ap pase pa yo. Pa t\u0027gen py\u00E8s moun pou pote yo sekou.",
    "Se konsa, li voye Jewoboram, pitit Joas la, pou vin delivre yo, paske se pa t\u0027 janm lide l\u0027 pou l\u0027 te dispar\u00E8t yo sou lat\u00E8.",
    "Tout r\u00E8s istwa Jewoboram lan, tou sa li f\u00E8, jan li te vanyan s\u00F2lda l\u00E8 li t\u0027ap f\u00E8 lag\u00E8, jan li te f\u00E8 lavil Damas ak lavil Amat soti anba men moun Jida yo tounen anba otorite wa Izray\u00E8l la, n\u0027a jwenn tou sa ekri nan liv Istwa wa Izray\u00E8l yo.",
    "L\u00E8 Jewoboram mouri, yo antere l\u0027 menm kote ak tout wa Izray\u00E8l yo. Se Zakari, pitit li, ki moute wa nan plas li."
  ],
  [
    "Wa Jewoboram te gen vennsetan depi li t\u0027ap gouv\u00E8nen peyi Izray\u00E8l l\u00E8 Azarya, pitit Amasya, moute wa nan peyi Jida.",
    "Li te gen s\u00E8zan l\u00E8 sa a. Li gouv\u00E8nen nan lavil Jerizal\u00E8m pandan senkanndezan. Manman l\u0027 te rele Jekolya. Se te moun lavil Jerizal\u00E8m.",
    "Li te f\u00E8 sa ki dwat devan Sey\u00E8 a, menm jan ak Amasya, papa l\u0027.",
    "Tans\u00E8lman, li pa t\u0027 kraze tanp bondye l\u00F2t nasyon yo, kif\u00E8 moun yo te toujou al touye b\u00E8t, boule lansan nan tanp sa yo.",
    "Sey\u00E8 a peni wa a pou sa. Li voye yon move maladi po sou li ki rete av\u00E8 l\u0027 jouk jou li mouri. Li te rete nan yon kay apa, yo pa t\u0027 kite l\u0027 gouv\u00E8nen. Se Jotam, pitit li, ki te ch\u00E8f nan pal\u00E8 a. Se li menm ki te regle tout zaf\u00E8 nan peyi a.",
    "Tout r\u00E8s istwa Azarya a ak tou sa li te f\u00E8, n\u0027a jwenn sa ekri nan liv Istwa wa peyi Jida yo.",
    "L\u00E8 Azarya mouri, yo antere l\u0027 menm kote ak zans\u00E8t li yo nan lavil David la. Se Jotam, pitit gason l\u0027 lan, ki moute wa nan plas li.",
    "Wa Azarya te gen tranntwitan depi li t\u0027ap gouv\u00E8nen peyi Jida l\u00E8 Zakari, pitit Jewoboram, moute wa nan peyi Izray\u00E8l. Li gouv\u00E8nen nan lavil Samari pandan sis mwa.",
    "Men li f\u00E8 sa ki mal nan je Sey\u00E8 a tankou zans\u00E8t li yo. Li te lage k\u00F2 l\u0027 nan f\u00E8 menm peche ak Jewoboram, pitit Nebat la, li te lak\u00F2z p\u00E8p Izray\u00E8l la peche tou.",
    "Chaloum, pitit Jab\u00E8s, moute yon konplo sou do Zakari. Li atake l\u0027 lavil Jibleyam, li ansasinen l\u0027. Apre sa, li moute wa nan plas li.",
    "Tout r\u00E8s istwa Zakari a ekri nan liv Istwa wa peyi Izray\u00E8l yo.",
    "Se konsa paw\u00F2l Sey\u00E8 a te di Jeou a rive vre. Li te di l\u0027: Pitit ou yo ap chita sou fot\u00E8y wa peyi Izray\u00E8l la jouk sou kat jenerasyon apre ou.",
    "Wa Azarya te gen trannevan depi li t\u0027ap gouv\u00E8nen peyi Jida a l\u00E8 Chaloum, pitit Jab\u00E8s, moute wa nan peyi Izray\u00E8l. Li gouv\u00E8nen nan lavil Samari pandan yon mwa.",
    "Menay\u00E8m, pitit gason Gadi, soti lavil Tiza, li moute lavil Samari, l\u0027 al atake Chaloum. Li touye l\u0027, l\u00E8fini li moute wa nan plas li.",
    "Tout r\u00E8s istwa Chaloum lan ak konplo li te moute sou do Zakari a, tou sa ekri nan liv Istwa wa peyi Izray\u00E8l yo.",
    "Apre sa, Menay\u00E8m soti lavil Tiza, li atake lavil Tifsak, li touye d\u00E8nye moun ki te rete ladan l\u0027 ak nan tout vwazenaj lavil la. Li menm rive louvri vant tout fanm ansent yo. Li te f\u00E8 sa paske yo pa t\u0027 louvri p\u00F2tay lavil la ba li.",
    "Wa Azarya t\u0027ap mache sou tranteyennan depi li t\u0027ap gouv\u00E8nen peyi Jida l\u00E8 Menay\u00E8m, pitit Gadi, moute wa nan peyi Izray\u00E8l. Li gouv\u00E8nen nan lavil Samari pandan dizan.",
    "Men, li f\u00E8 sa ki mal nan je Sey\u00E8 a. Jouk jou li mouri a, li lage k\u00F2 l\u0027 nan f\u00E8 menm peche ak Jewoboram, pitit Nebat la. Li lak\u00F2z p\u00E8p Izray\u00E8l la peche tou.",
    "Poul, wa peyi Lasiri, anvayi peyi a. Menay\u00E8m bay Poul twamil (3000) kilo ajan pou Poul te ka ede l\u0027 chita pouvwa li nan peyi a.",
    "Pou Menay\u00E8m te ka peye kantite lajan sa a bay wa Lasiri a, li pase l\u00F2d nan peyi a pou chak moun rich nan peyi Izray\u00E8l la bay yon demi kilo ajan yo chak. Apre sa, wa peyi Lasiri a tounen lakay li, li pa rete pi lontan nan peyi Izray\u00E8l.",
    "Tout r\u00E8s istwa Menay\u00E8m lan ak tou sa li te f\u00E8, nou jwenn sa ekri nan liv Istwa wa peyi Izray\u00E8l yo.",
    "L\u00E8 li mouri, se Pekaya, pitit li, ki moute wa nan plas li.",
    "Wa Azarya t\u0027ap mache sou senkantan depi li t\u0027ap gouv\u00E8nen peyi Jida l\u00E8 Pekaya, pitit Menay\u00E8m, moute wa nan peyi Izray\u00E8l. Li gouv\u00E8nen nan lavil Samari pandan dezan.",
    "Men, li f\u00E8 sa ki mal nan je Sey\u00E8 a. Li te lage k\u00F2 l\u0027 nan f\u00E8 menm peche ak Jewoboram, pitit Nebat la. Li lak\u00F2z p\u00E8p Izray\u00E8l la peche tou.",
    "Men, yonn nan \u00F2donans li yo, Peka, pitit gason Remalya, moute yon konplo sou do li. Li pran senkant gason nan lavil Galarad, l\u0027 al atake gwo f\u00F2 ki nan pal\u00E8 wa a lavil Samari, li touye l\u0027. L\u00E8fini, li moute wa nan plas li.",
    "Tout r\u00E8s istwa Pekaya a ak tou sa li te f\u00E8, nou jwenn sa ekri nan liv Istwa wa peyi Izray\u00E8l yo.",
    "Wa Azarya t\u0027ap mache sou senkanndezan depi li t\u0027ap gouv\u00E8nen peyi Jida l\u00E8 Peka, pitit Remalya, moute wa nan peyi Izray\u00E8l. Li gouv\u00E8nen nan lavil Samari pandan ventan.",
    "Li f\u00E8 sa ki mal nan je Sey\u00E8 a. Li te lage k\u00F2 l\u0027 nan f\u00E8 menm peche ak Jewoboram, pitit Nebat la. Li lak\u00F2z p\u00E8p Izray\u00E8l la peche tou.",
    "Se sou reny Peka, Tiglat Piles\u00E8, wa peyi Lasiri, anvayi peyi a, li pran lavil Ijon, lavil Ab\u00E8l b\u00E8t Maka, lavil Janoa, lavil Kad\u00E8s, lavil Az\u00F2, tout teritwa Galarad, tout teritwa Galile ak tout z\u00F2n Neftali a. Li f\u00E8 tout moun yo prizonye, li dep\u00F2te yo nan peyi Lasiri.",
    "L\u00E8 sa a, Oze, pitit gason Ela a, moute yon konplo sou do Peka, pitit Remalya a. Li atake l\u0027, li touye l\u0027. L\u00E8fini, li moute wa nan plas li. L\u00E8 sa a, Jotam, pitit gason Ozyas la, te gen ventan depi li t\u0027ap gouv\u00E8nen peyi Jida.",
    "Tout r\u00E8s istwa Peka a ak tou sa li te f\u00E8, nou jwenn sa ekri nan liv Istwa wa peyi Izray\u00E8l yo.",
    "Wa Peka, pitit Remalya, t\u0027ap mache sou dezan depi li t\u0027ap gouv\u00E8nen peyi Izray\u00E8l l\u00E8 Jotam, pitit Ozyas, moute wa nan peyi Jida.",
    "Li te gen vennsenkan l\u00E8 li moute wa. Li gouv\u00E8nen nan lavil Jerizal\u00E8m pandan s\u00E8zan. Manman l\u0027 te rele Jewoucha. Se te pitit fi Zad\u00F2k.",
    "Li te mache dwat devan Sey\u00E8 a, li te f\u00E8 menm jan ak Ozyas, papa l\u0027.",
    "Tans\u00E8lman, li pa t\u0027 kraze tanp bondye l\u00F2t nasyon yo, kif\u00E8 moun yo te toujou al touye b\u00E8t, boule lansan nan tanp sa yo. Se Jotam ki te bati gwo p\u00F2tay ki nan Tanp Sey\u00E8 a.",
    "Tout r\u00E8s istwa Jotam ak tou sa li te f\u00E8, n\u0027a jwenn sa ekri nan liv Istwa wa peyi Jida yo.",
    "Se sou reny li Sey\u00E8 a te voye Rezin, wa peyi Siri, ak Peka, pitit Remalya a, vin atake peyi Jida yonn apre l\u00F2t.",
    "L\u00E8 Jotam mouri, yo antere l\u0027 menm kote ak zans\u00E8t li yo nan lavil David, zans\u00E8t li a. Se Akaz, pitit gason li, ki moute wa nan plas li."
  ],
  [
    "Wa Peka, pitit Remalya, te gen tan gen disetan depi li t\u0027ap gouv\u00E8nen peyi Izray\u00E8l l\u00E8 Akaz, pitit Jotam, moute wa peyi Jida.",
    "Akaz te gen ventan l\u00E8 sa a. Li gouv\u00E8nen nan lavil Jerizal\u00E8m pandan s\u00E8zan. Men, li pa t\u0027 mache dwat devan Sey\u00E8 a, Bondye li a, tankou David, zans\u00E8t li a, te f\u00E8 l\u0027.",
    "Li te pito f\u00E8 tankou wa peyi Izray\u00E8l yo, li menm rive ofri pw\u00F2p pitit gason l\u0027 pou yo boule pou zid\u00F2l yo, dapre vye prensip krimen\u00E8l nasyon Sey\u00E8 a te mete dey\u00F2 pou f\u00E8 plas pou moun Izray\u00E8l yo te konn swiv.",
    "Li f\u00E8 touye b\u00E8t, li boule lansan nan tout tanp zid\u00F2l yo sou ti m\u00F2n yo ak anba gwo pyebwa.",
    "Se sou reny Akaz, Rezin, wa peyi Siri a, ak Peka, pitit gason Remalya a, wa peyi Izray\u00E8l, mache sou lavil Jerizal\u00E8m pou yo atake l\u0027. Yo f\u00E8men Akaz anndan lavil la, men yo pa t\u0027 ka pran lavil la.",
    "Se l\u00E8 sa a wa peyi Edon an pwofite pou reprann lavil Elat nan men moun peyi Jida yo, li mete yo dey\u00F2 nan lavil la. Se konsa moun Edon yo tounen nan lavil la kote yo rete jouk jounen j\u00F2di a.",
    "L\u00E8 sa a, Akaz voye mesaj bay Tiglat Piles\u00E8, wa peyi Lasiri a, pou di l\u0027 konsa: --M\u0027ap s\u00E8vi ou tankou pitit ou. Tanpri, vin delivre m\u0027 anba men wa peyi Siri a ak wa peyi Izray\u00E8l la ki vin atake m\u0027.",
    "Akaz pran ajan ak l\u00F2 ki te nan tanp lan ak nan trez\u00F2 pal\u00E8 wa a, li voye yo f\u00E8 Tiglat Piles\u00E8, wa peyi Lasiri a, kado.",
    "Wa Lasiri a koute l\u0027 vre, li moute al atake lavil Damas, li pran l\u0027. Li dep\u00F2te tout moun ki te rete la, mennen yo lavil Ki, epi li f\u00E8 touye Rezin.",
    "L\u00E8 wa Akaz te lavil Damas pou l\u0027 te kontre ak Tiglat Piles\u00E8, wa peyi Lasiri a, li w\u00E8 lot\u00E8l ki te la a. Li leve plan lot\u00E8l la, li voye l\u0027 bay Ouri, pr\u00E8t la.",
    "Se konsa, Ouri gen tan bati yon lot\u00E8l sou mod\u00E8l wa Akaz te voye ba li soti Damas la anvan menm Akaz tounen soti Damas.",
    "L\u00E8 Akaz tounen soti Damas, li w\u00E8 lot\u00E8l la, li pwoche, li moute b\u00F2 lot\u00E8l la.",
    "Li f\u00E8 boule yon b\u00E8t sou li, li f\u00E8 ofrann grenn jaden. Li vide yon ofrann diven ak san b\u00E8t li te ofri pou di m\u00E8si a sou lot\u00E8l la tou.",
    "Lot\u00E8l an kwiv ki apa pou Sey\u00E8 a te ant lot\u00E8l sa a ak kay Sey\u00E8 a. Akaz f\u00E8 deplase l\u0027 wete devan Tanp lan, li mete l\u0027 sou kote l\u00F2t lot\u00E8l la sou b\u00F2 n\u00F2.",
    "Epi Akaz bay Ouri l\u00F2d sa a: --Se sou gwo lot\u00E8l mwen an pou ou f\u00E8 ofrann b\u00E8t yo boule n\u00E8t chak maten an ansanm ak ofrann grenn jaden chak asw\u00E8 a. Se sou li pou ou f\u00E8 ofrann b\u00E8t pou boule n\u00E8t ak ofrann grenn jaden pou wa a ak pou tout p\u00E8p la. Se sou li w\u0027a ofri san b\u00E8t y\u0027a touye yo ak diven ofrann yo. Se sou li w\u0027a vide san tout b\u00E8t yo ofri pou boule n\u00E8t ak b\u00E8t y\u0027a ofri bay Bondye. Pou lot\u00E8l an kwiv la menm, kite sa sou kont mwen.",
    "Ozyas, pr\u00E8t la, f\u00E8 tou sa wa Akaz te ba li l\u00F2d f\u00E8.",
    "Apre sa, wa Akaz f\u00E8 demoute kabwa an kwiv yo. Li f\u00E8 wete gwo basin an kwiv ki te chita sou b\u00E8f yo, li f\u00E8 mete l\u0027 sou yon pave w\u00F2ch.",
    "L\u00E8fini, pou l\u0027 te f\u00E8 wa peyi Lasiri a plezi, li wete platf\u00F2m yo te bati anndan Tanp lan pou jou repo a. Li f\u00E8 f\u00E8men p\u00F2t dey\u00F2 a kote wa a te konn pase pou antre nan Tanp lan.",
    "Tout r\u00E8s istwa wa Akaz la, tou sa li te f\u00E8, n\u0027a jwenn sa ekri nan liv Istwa wa peyi Jida yo.",
    "L\u00E8 wa Akaz mouri, yo antere l\u0027 menm kote ak zans\u00E8t li yo nan Lavil David. Se Ezekyas, pitit li, ki moute wa nan plas li."
  ],
  [
    "Wa Akaz t\u0027ap mache sou douzan depi li t\u0027ap gouv\u00E8nen peyi Jida l\u00E8 Oze, pitit Ela, moute wa nan peyi Izray\u00E8l. Li gouv\u00E8nen nan lavil Samari pandan nevan.",
    "Li f\u00E8 sa ki mal nan je Sey\u00E8 a, men tans\u00E8lman pa tankou l\u00F2t wa ki te gouv\u00E8nen peyi Izray\u00E8l la anvan l\u0027 yo.",
    "Salmanaza, wa peyi Lasiri a, atake Oze. Oze soum\u00E8t devan l\u0027. Li peye l\u0027 yon lajan chak lanne.",
    "Men, Salmanaza vin dekouvri Oze t\u0027ap moute konplo sou do l\u0027. Oze te voye mesaje b\u00F2 kot So, wa peyi Lejip, pou mande l\u0027 konkou. L\u00E8fini, li te sispann voye lajan li te gen pou l\u0027 peye wa peyi Lasiri a chak lanne. Se konsa Salmanaza f\u00E8 arete Oze, mete l\u0027 nan prizon ak chenn nan pye l\u0027.",
    "Salmanaza anvayi peyi Izray\u00E8l la. Li s\u00E8nen lavil Samari pandan twazan.",
    "Oze te gen nevan depi li te wa l\u00E8 wa Lasiri a pran lavil Samari. Salmanaza f\u00E8 tout p\u00E8p Izray\u00E8l la prizonye, li dep\u00F2te yo nan peyi Lasiri. Li mete yon pati ladan yo lavil Ala, toupre larivy\u00E8 Ab\u00F2 nan z\u00F2n Gozan, yon pati nan lavil peyi Medi yo.",
    "Sa te rive konsa paske moun peyi Izray\u00E8l yo te f\u00E8 peche kont Sey\u00E8 a, Bondye yo a, ki te f\u00E8 yo soti kite peyi Lejip, ki te delivre yo anba men farawon an, wa peyi Lejip la. Yo t\u0027ap s\u00E8vi l\u00F2t bondye.",
    "Yo t\u0027ap swiv m\u00E8s moun l\u00F2t nasyon Sey\u00E8 a te mete dey\u00F2 nan peyi a pou f\u00E8 plas pou yo. Yo t\u0027ap mache dapre l\u00F2t vye prensip wa Izray\u00E8l yo te ba yo.",
    "L\u00E8fini, moun peyi Izray\u00E8l yo te f\u00E8 yon bann bagay yo pa t\u0027 dwe f\u00E8 devan Sey\u00E8 a. Yo bati tanp pou zid\u00F2l nan tout lavil yo, depi nan ti bouk kote ki gen avanp\u00F2s pou faksyonn\u00E8 rive nan gwo lavil ak ranpa yo.",
    "Sou tout m\u00F2n, anba tout gwo pyebwa, yo kanpe gwo w\u00F2ch ak estati pou Achera, zid\u00F2l fanm lan.",
    "Yo boule lansan sou tout lot\u00E8l zid\u00F2l yo tankou moun Sey\u00E8 a te mete dey\u00F2 nan peyi a te konn f\u00E8. Yo f\u00E8 yon bann bagay derespektan ki lak\u00F2z Sey\u00E8 a te fache anpil.",
    "Yo adore zid\u00F2l, bagay Sey\u00E8 a te ba yo l\u00F2d pa f\u00E8.",
    "Sey\u00E8 a te voye mesaje ak pwof\u00E8t li yo av\u00E8ti moun peyi Izray\u00E8l yo ansanm ak moun peyi Jida yo. Li te byen di yo: Many\u00E8 kite move chemen n\u0027ap swiv la! F\u00E8 sa m\u0027 mande nou f\u00E8. Kenbe l\u00F2d mwen yo jan sa ye nan lalwa mwen te bay zans\u00E8t nou yo, lalwa mwen te f\u00E8 pwof\u00E8t yo, s\u00E8vit\u00E8 m\u0027 yo, moutre nou an.",
    "Men, yo pa koute l\u0027, yo f\u00E8 t\u00E8t di tankou zans\u00E8t yo ki pa t\u0027 mete konfyans yo nan Sey\u00E8 a, Bondye yo a.",
    "Yo derefize kenbe l\u00F2d li yo, yo pa respekte kontra li te pase ak zans\u00E8t yo. Yo pa okipe av\u00E8tisman li te ba yo, yo pran s\u00E8vi zid\u00F2l ki pa vo anyen. Yo menm, yo p\u00E8di val\u00E8 yo. Yo pran f\u00E8 tankou l\u00F2t nasyon k\u0027ap viv b\u00F2 kote yo t\u0027ap f\u00E8, yo dezobeyi l\u00F2d Sey\u00E8 a ki te di yo pa f\u00E8 sa.",
    "Yo lage tout k\u00F2mandman Sey\u00E8 a, Bondye yo a, te ba yo. Yo f\u00E8 de estati towo an kwiv pou yo s\u00E8vi ak yon p\u00F2tre Achera, zid\u00F2l fanm lan, yo s\u00E8vi zetwal nan sy\u00E8l la ansanm ak Baal.",
    "Yo bay pitit fi ak pitit gason yo pou boule pou bondye l\u00F2t nasyon yo, y\u0027 al d\u00E8y\u00E8 divin\u00F2 ak ch\u00F2che. Yo vann t\u00E8t yo, yo lage k\u00F2 yo nan f\u00E8 sa ki mal nan je Sey\u00E8 a, pou yo te ka f\u00E8 l\u0027 move jouk li pa kapab ank\u00F2.",
    "Se konsa Sey\u00E8 a f\u00E8 yon s\u00E8l move sou p\u00E8p Izray\u00E8l la, li wete yo devan je l\u0027. Pa rete pase branch fanmi Jida a.",
    "Men, ata moun peyi Jida yo tou pa t\u0027 kenbe l\u00F2d Sey\u00E8 a, Bondye yo a. Yo t\u0027ap f\u00E8 tankou moun peyi Izray\u00E8l yo. Yo t\u0027ap f\u00E8 tout vye bagay moun peyi Izray\u00E8l yo te ranmase.",
    "Se pout\u00E8t sa Sey\u00E8 a vire do bay d\u00E8nye moun nan ras Izray\u00E8l la. Li f\u00E8 yo wont, li lage yo nan men yon bann piyaj\u00E8, jouk li wete yo devan je l\u0027.",
    "Li separe p\u00E8p la, li mete moun peyi Izray\u00E8l yo yon b\u00F2, moun fanmi David yo yon b\u00F2. Moun peyi Izray\u00E8l yo pran Jewoboram, pitit Nebat, yo mete l\u0027 wa pou gouv\u00E8nen yo. Jewoboram lak\u00F2z yo kite chimen Sey\u00E8 a n\u00E8t. Li f\u00E8 yo f\u00E8 pi gwo peche toujou.",
    "Moun peyi Izray\u00E8l yo pran f\u00E8 tankou Jewoboram, yo donnen ladan l\u0027 san rete.",
    "Bout pou bout, Sey\u00E8 a wete yo n\u00E8t devan je l\u0027, jan li te voye s\u00E8vit\u00E8 l\u0027 yo, pwof\u00E8t yo av\u00E8ti yo a. Se konsa yo dep\u00F2te moun peyi Izray\u00E8l yo byen lwen nan peyi Lasiri kote yo ye jouk jounen j\u00F2di a.",
    "Wa peyi Lasiri a pran moun lavil Babil\u00F2n, moun lavil Kout, moun lavil Ava, moun lavil Ama ak moun lavil Sefavayim, li voye yo al rete nan lavil peyi Samari nan plas moun Izray\u00E8l li te f\u00E8 dep\u00F2te yo. Moun yo pran peyi Samari a pou yo, y\u0027 al rete nan tout lavil yo.",
    "Moun sa yo pa t\u0027 nan s\u00E8vi Sey\u00E8 a. Konsa, l\u00E8 yo f\u00E8k vin tabli nan peyi a, Sey\u00E8 a voye lyon ki touye k\u00E8k ladan yo.",
    "Yo voye di wa peyi Lasiri a: Moun ou te voye vin rete lavil peyi Samari yo pa konnen jan pou yo s\u00E8vi Bondye peyi a. Se konsa bondye peyi a voye lyon k\u0027ap fini ak yo.",
    "L\u00E8 sa a, wa peyi Lasiri a bay l\u00F2d sa a: Pran yonn nan pr\u00E8t nou te f\u00E8 prizonye yo, voye l\u0027 tounen al viv laba a pou l\u0027 ka moutre moun yo jan pou yo s\u00E8vi bondye peyi a.",
    "Se konsa yonn nan pr\u00E8t yo te dep\u00F2te yo tounen nan peyi Samari, l\u0027 al rete lavil Bet\u00E8l, li moutre yo jan pou yo f\u00E8 s\u00E8vis pou Sey\u00E8 a.",
    "Men, chak nasyon te f\u00E8 bondye pa yo nan lavil kote yo te rete a, yo mete yo nan tanp ansyen moun peyi Izray\u00E8l yo te bati pou zid\u00F2l yo.",
    "Moun lavil Babil\u00F2n yo te f\u00E8 p\u00F2tre Souk\u00F2t Ben\u00F2t. Moun lavil Kout yo te f\u00E8 p\u00F2tre Negal. Moun lavil Amat yo te f\u00E8 p\u00F2tre Asima.",
    "Moun lavil Ava yo te f\u00E8 p\u00F2tre Nibaz ak Tatak. Moun lavil Sefavayim yo ofri pitit yo pou boule pou Adramel\u00E8k ak Anamel\u00E8k, bondye pa yo.",
    "Kif\u00E8 yo t\u0027ap s\u00E8vi Sey\u00E8 a, men an menm tan yo chwazi moun nan mitan yo pou s\u00E8vi pr\u00E8t zid\u00F2l yo, pou f\u00E8 s\u00E8vis pou yo nan tanp zid\u00F2l yo.",
    "Se konsa yo t\u0027ap adore Sey\u00E8 a men yo t\u0027ap adore bondye pa yo tou, dapre koutim peyi kote yo te soti.",
    "Jouk jounen j\u00F2di a y\u0027ap f\u00E8 sa yo te konn f\u00E8 a. Men, yo pa adore Sey\u00E8 a, yo pa f\u00E8 sa li mande nan lalwa ak k\u00F2mandman li te bay moun fanmi Jak\u00F2b yo swiv. Se Jak\u00F2b sa a Bondye s\u00E8l M\u00E8t la te bay yon l\u00F2t non, li te rele l\u0027 Izray\u00E8l.",
    "Sey\u00E8 a te pase yon kontra ak pitit Jak\u00F2b yo, li te ba yo l\u00F2d sa a: Pa s\u00E8vi l\u00F2t bondye, pa mete jenou at\u00E8 devan yo. Pa f\u00E8 s\u00E8vis pou yo, pa ofri ankenn b\u00E8t pou touye pou yo.",
    "Se mwen menm Sey\u00E8 a pou nou s\u00E8vi, mwen menm Bondye nou an ki te f\u00E8 nou soti kite peyi Lejip ak gwo kouraj mwen, ak f\u00F2s pony\u00E8t mwen. Se mwen menm s\u00E8lman pou nou s\u00E8vi, pou nou adore. Se pou mwen ase pou nou ofri b\u00E8t pou touye.",
    "Se pou nou toujou kenbe prensip ak regleman, l\u00F2d ak k\u00F2mandman mwen te ekri ban nou pou nou te ka swiv yo chak jou. Piga nou gen krentif pou bondye l\u00F2t nasyon yo.",
    "Piga nou bliye kontra mwen te pase ak nou an. Piga nou gen krentif pou bondye l\u00F2t nasyon yo.",
    "Se mwen menm ase, Sey\u00E8 a, Bondye nou an, pou nou s\u00E8vi, m\u0027a delivre nou anba men l\u00E8nmi nou yo.",
    "Men, moun yo pa koute m\u0027, yo toujou ap f\u00E8 sa yo te konn f\u00E8 anvan an.",
    "Konsa moun nasyon sa yo t\u0027ap s\u00E8vi Sey\u00E8 a, men yo te toujou ap s\u00E8vi zid\u00F2l pa yo tou. Pitit yo ak pitit pitit yo ap f\u00E8 tankou papa yo jouk jounen j\u00F2di a."
  ],
  [
    "Oze, pitit Ela, t\u0027ap mache sou twazan depi li t\u0027ap gouv\u00E8nen peyi Izray\u00E8l l\u00E8 Ezekyas, pitit gason Akaz, moute wa nan peyi Jida.",
    "L\u00E8 sa a, li te gen vennsenkan. Li gouv\u00E8nen nan lavil Jerizal\u00E8m pandan ventnevan. Manman l\u0027 te rele Abi. Se te pitit fi Zakari.",
    "Li te mache dwat devan Sey\u00E8 a, li te f\u00E8 menm jan ak David, zans\u00E8t li a.",
    "Se li menm ki te kraze tout tanp zid\u00F2l yo. Li kraze tout w\u00F2ch yo te mete kanpe pou zid\u00F2l yo, li koupe estati Achera yo. Li kraze an miy\u00E8t moso estati s\u00E8pan an kwiv Moyiz te f\u00E8 a, paske jouk l\u00E8 sa a toujou p\u00E8p Izray\u00E8l la t\u0027ap boule lansan pou li. Yo te rele l\u0027 Newouchtan.",
    "Ezekyas te mete tout konfyans li nan Sey\u00E8 a, Bondye p\u00E8p Izray\u00E8l la. Peyi Jida a pa janm gen yon wa tankou l\u0027, ni anvan l\u0027 ni apre l\u0027.",
    "Li te kenbe Bondye li f\u00E8m, li pa t\u0027 janm dezobeyi l\u0027. Li te f\u00E8 tou sa Sey\u00E8 a te mande dapre l\u00F2d Sey\u00E8 a te bay Moyiz.",
    "Se pout\u00E8t sa, Sey\u00E8 a te toujou la av\u00E8 l\u0027. Tou sa li te f\u00E8 te byen soti. Ezekyas kenbe t\u00E8t ak wa peyi Lasiri a. Li derefize soum\u00E8t devan li.",
    "Li bat moun peyi Filisti yo, li kouri d\u00E8y\u00E8 yo rive lavil Gaza ak sou fwonty\u00E8 l\u0027 yo, li piye d\u00E8nye kote yo te rete, depi ti bouk avanp\u00F2s yo rive nan gwo lavil ak ranpa yo.",
    "Ezekyas t\u0027ap mache sou katran depi li te wa nan peyi Jida, Oze, pitit Ela a menm, te gen s\u00E8tan depi li t\u0027ap gouv\u00E8nen peyi Izray\u00E8l la l\u00E8 Salmanaza, wa peyi Lasiri a, anvayi peyi Izray\u00E8l, li s\u00E8nen lavil Samari.",
    "Sou bout twazan, li pran lavil la. L\u00E8 sa a, Ezekyas t\u0027ap mache sou sizan depi li te wa, Oze menm te gen nevan depi li t\u0027ap gouv\u00E8nen peyi Izray\u00E8l.",
    "Salmanaza f\u00E8 tout moun peyi Izray\u00E8l yo prizonye. Li dep\u00F2te yo nan peyi Lasiri. Li mete yon pati ladan yo lavil Ala, toupre larivy\u00E8 Ab\u00F2 nan z\u00F2n Gozan an, yon pati nan lavil peyi Medi yo.",
    "Lavil Samari te tonbe paske moun p\u00E8p Izray\u00E8l yo pa t\u0027 obeyi Sey\u00E8 a, Bondye yo a. Yo pa t\u0027 respekte kontra li te pase ak yo a. Yo pa t\u0027 f\u00E8 tou sa Moyiz, s\u00E8vit\u00E8 Sey\u00E8 a, te mande yo f\u00E8. Yo pa t\u0027 koute l\u0027.",
    "Wa Ezekyas t\u0027ap mache sou kat\u00F2zan depi li t\u0027ap gouv\u00E8nen peyi Jida l\u00E8 Senakerib, wa peyi Lasiri, vin atake tout lavil ak gwo ranpa peyi Jida yo. Li pran yo.",
    "L\u00E8 sa a, Ezekyas, wa peyi Jida, voye yon mesaj bay Senakerib ki te lavil Lakis. Li di l\u0027 konsa: --Sa m\u0027 f\u00E8 a mal. Tanpri, pa atake m\u0027 ank\u00F2. Nenp\u00F2t kisa w\u0027a egzije m\u0027 bay, m\u0027ap ba ou li. Wa peyi Lasiri a egzije pou Ezekyas, wa peyi Jida a, ba li dis t\u00F2n ajan ak yon t\u00F2n l\u00F2.",
    "Ezekyas ba li tout ajan ki te nan Tanp Sey\u00E8 a ak nan trez\u00F2 pal\u00E8 a.",
    "Li dekale tout l\u00F2 li menm li te f\u00E8 plake sou p\u00F2t ak chanbrann p\u00F2t Tanp Sey\u00E8 a, li voye yo bay wa peyi Lasiri a.",
    "Apre sa, wa peyi Lasiri a rete lavil Lakis li voye k\u00F2mandan ch\u00E8f lame li a, ch\u00E8f gad p\u00E8son\u00E8l li a ak ch\u00E8f gad pal\u00E8 li a ansanm ak yon gwo lame b\u00F2 kote Ezekyas. Yo moute lavil Jerizal\u00E8m pou atake l\u0027. L\u00E8 yo rive la, yo moute kan yo sou wout ki mennen nan jaden kote yo lave twal ki fenk tenn yo, toupre kannal ki bay dlo nan rez\u00E8vwa anwo lavil la.",
    "Yo voye chache wa a. Men se twa otorite ki soti vin jwenn yo. Se te Elyakim, pitit Ilkija a, ki te ch\u00E8f moun k\u0027ap travay nan pal\u00E8 a, Chebna, sekret\u00E8 a, ak Joak, pitit Asaf la, ki te reskonsab achiv leta a.",
    "Ch\u00E8f gad pal\u00E8 wa Lasiri a di yo konsa: --Ale di wa Ezekyas men mesaj gran wa a, wa peyi Lasiri a, voye ba li: Poukisa ou gen tout konfyans sa a?",
    "Ou konprann ou ka f\u00E8 lag\u00E8 ak b\u00E8l paw\u00F2l ase, san ou pa bezwen lespri ak bon s\u00F2lda? Sou ki moun ou apiye pou ou kenbe t\u00E8t ak mwen konsa?",
    "W\u0027al mete konfyans ou nan peyi Lejip! Yon baton wozo tou kase! Anvan ou apiye sou li, l\u0027ap antre nan men ou, l\u0027ap blese ou. Farawon an, wa peyi Lejip ou w\u00E8 a, se konsa li ye pou tout moun ki f\u00E8 l\u0027 konfyans.",
    "Nou pral di m\u0027 koulye a se nan Sey\u00E8 a, Bondye nou an, nou mete konfyans nou! At\u00F2, se pa kote nou te mete apa pou li yo ansanm ak tout lot\u00E8l li yo wa Ezekyas te f\u00E8 dispar\u00E8t nan peyi a, l\u00E8fini, li mande tout moun peyi Jida ak moun lavil Jerizal\u00E8m pou yo vin devan yon s\u00E8l lot\u00E8l la?",
    "Antann nou av\u00E8 m\u00E8t mwen an, wa peyi Lasiri a. L\u00E8fini, m\u0027ap ban nou demil (2.000) chwal si nou ka jwenn demil s\u00F2lda pou moute yo.",
    "Ou pa menm gen moun ase pou bat yonn nan pi piti ch\u00E8f ki sou l\u00F2d wa mwen an! Epi se sou peyi Lejip w\u0027ap konte pou jwenn cha lag\u00E8 ak kavalye pou f\u00E8 lag\u00E8?",
    "Epitou, pa konprann se san konsantman Sey\u00E8 a mwen vin atake peyi a pou m\u0027 detwi l\u0027. Se Sey\u00E8 a menm ki di m\u0027 atake peyi ou la pou m\u0027 detwi l\u0027.",
    "L\u00E8 sa a, Elyakim, pitit Ilkija a, Chebna ansanm ak Joak, di ch\u00E8f gad pal\u00E8 a: --Tanpri, m\u00E8t. Pale arameyen ak nou. Nou konprann lang sa a. Men, pa pale ebre. Tout moun ki sou miray la ap koute.",
    "Men, ch\u00E8f gad pal\u00E8 a di yo an ebre: --An! Nou konprann se pou wa nou an ansanm ak nou twa la a ase wa mwen an voye m\u0027 vin pale paw\u00F2l sa yo? Non. M\u0027ap pale ak tout moun ki chita sou miray la tou. Yo menm tou yo pral manje poupou yo, yo pral bw\u00E8 pipi yo ansanm ak nou!",
    "L\u00E8 sa a, ch\u00E8f gad pal\u00E8 a kanpe, li pran pale byen f\u00F2 an ebre, li di konsa: --Koute sa gran wa a, wa peyi Lasiri a, voye di nou.",
    "Li voye di nou pa kite Ezekyas twonpe nou. Li pa ka sove nou tande.",
    "Pa kite l\u0027 pran t\u00E8t nou l\u00E8 l\u0027ap di nou nou m\u00E8t s\u00E8ten Sey\u00E8 a pral sove nou, Sey\u00E8 a p\u0027ap lage lavil la nan men wa peyi Lasiri a.",
    "Pa koute wa Ezekyas! Wa peyi Lasiri a mande pou nou f\u00E8 lap\u00E8 av\u00E8 l\u0027, pou nou rann t\u00E8t nou ba li. Konsa, nou tout ka manje rezen nan jaden rezen nou, n\u0027a ka manje fig frans nan pye fig frans nou, n\u0027a ka bw\u00E8 dlo nan pi nou.",
    "L\u00E8 wa a va vin isit la pita, la pran nou, la mennen nou nan yon l\u00F2t peyi ki tankou peyi pa nou an, yon peyi kote ki gen anpil ble pou f\u00E8 farin ak anpil rezen pou f\u00E8 diven, yon peyi kote ki gen pye oliv pou f\u00E8 lwil oliv ak anpil siwo my\u00E8l. Konsa n\u0027a viv, nou p\u0027ap mouri. Pa kite Ezekyas pran t\u00E8t nou pou nou kw\u00E8 Sey\u00E8 a va delivre nou.",
    "Eske bondye l\u00F2t nasyon yo te delivre yo anba men wa peyi Lasiri a?",
    "Kote bondye moun Amat yo ak bondye moun Apad yo? Kote bondye moun Sefavayim yo, moun Ena ak moun Iva yo? Eske yo te sove peyi Samari anba men l\u0027?",
    "Nan tout bondye sa yo, kil\u00E8s ki te rive sove moun yo anba men l\u0027? Poukisa at\u00F2 se Sey\u00E8 a ki pou ta sove lavil Jerizal\u00E8m anba men l\u0027?",
    "Men p\u00E8p la pa louvri bouch reponn, yo pa di yon mo paske wa a te bay l\u00F2d pou pesonn pa reponn.",
    "Apre sa, Elyakim, pitit Ilkija a, ki ch\u00E8f moun k\u0027ap travay nan pal\u00E8 a, Chebna, sekret\u00E8 a ak Joak, pitit Azaf la, ki te reskonsab achiv leta a, chire rad sou yo sit\u00E8lman sa te f\u00E8 yo lapenn. Yo tounen al jwenn Ezekyas, yo rap\u00F2te l\u0027 tou sa ch\u00E8f gad pal\u00E8 wa Lasiri a te di."
  ],
  [
    "L\u00E8 wa Ezekyas tande paw\u00F2l sa yo, li chire rad sou li t\u00E8lman sa te f\u00E8 l\u0027 lapenn, li mete yon rad sak sou li, epi l\u0027 al nan tanp Sey\u00E8 a.",
    "Li voye Elyakim, ch\u00E8f moun k\u0027ap travay nan pal\u00E8 a, ak Chebna, sekret\u00E8 a, ansanm ak ch\u00E8f pr\u00E8t yo, b\u00F2 kote pwof\u00E8t Ezayi, pitit Am\u00F2z la. Yo tout te gen rad sak sou yo.",
    "Men mesaj Ezekyas te ba yo pou Ezayi: --Jodi a se jou mal\u00E8 pou nou! Bondye ap peni nou. Se yon wont pou nou. Nou tankou yon fanm ansent ki deja kase l\u00E8zo, men ki pa gen f\u00F2s pou li pouse pitit la soti.",
    "Wa peyi Lasiri a te voye ch\u00E8f gad pal\u00E8 li a manke Bondye vivan an dega. Se pou Sey\u00E8 a, Bondye ou la, tande tout jouman sa yo. Se pou l\u0027 peni moun ki di paw\u00F2l sa yo. Ou menm, lapriy\u00E8 pou r\u00E8s moun p\u00E8p nou an ki vivan toujou.",
    "L\u00E8 moun wa Ezekyas yo al jwenn Ezayi,",
    "men repons Ezayi ba yo pou wa Ezekyas: --Men sa Sey\u00E8 a voye di ou: Ou pa bezwen p\u00E8 tout paw\u00F2l ou tande yo, tout jouman moun wa Lasiri yo di sou mwen.",
    "Mwen pral f\u00E8 wa Lasiri a tande yon s\u00E8l nouv\u00E8l, li pral kouri tounen nan peyi l\u0027. Rive li rive, m\u0027ap f\u00E8 yon moun touye l\u0027.",
    "Ch\u00E8f gad pal\u00E8 a te vin konnen wa Lasiri a te pati kite Lakis pou l\u0027 t al atake lavil Libna. Se la l\u0027 al jwenn wa a,",
    "paske wa a te pran nouv\u00E8l Tiraka, wa peyi Letiopi a, t\u0027ap moute vin atake l\u0027. Wa a voye l\u00F2t mesaje ank\u00F2 b\u00F2 kote Ezekyas.",
    "Li di yo: --Men mesaj n\u0027a bay Ezekyas, wa peyi Jida a, pou mwen. Ou m\u00E8t tande Bondye ou la, Bondye ou f\u00E8 konfyans la, di ou Jerizal\u00E8m p\u0027ap tonbe nan men wa Lasiri a, pa kite l\u0027 twonpe ou.",
    "Ou te pran nouv\u00E8l sa wa Lasiri yo te f\u00E8 tout l\u00F2t peyi anvan ou yo. Yo te soti pou detwi yo n\u00E8t. At\u00F2, se ou menm ki pou ta chape anba men m!",
    "L\u00E8 zans\u00E8t mwen yo te touye d\u00E8nye moun nan lavil Gozan, nan lavil Aran, nan lavil Rez\u00E8f ak d\u00E8nye moun Betedenn yo ki rete lavil Telasa, \u00E8ske bondye nasyon sa yo te delivre yo?",
    "Kote wa lavil Amak la, wa lavil Apad la, wa lavil Sefarayim lan, wa lavil Ena a ak wa lavil Iva a?",
    "Ezekyas pran l\u00E8t la nan men mesaje yo, li li l\u0027. Apre sa, li pati al nan tanp lan, li mete l\u00E8t la devan lot\u00E8l Sey\u00E8 a.",
    "Epi li lapriy\u00E8 Sey\u00E8 a, li di l\u0027 konsa: --Sey\u00E8 ki gen tout pouvwa, Bondye p\u00E8p Izray\u00E8l la, ou menm ki chita sou fot\u00E8y zanj cheriben yo ap pote sou zep\u00F2l yo a, se ou menm s\u00E8l Bondye k\u0027ap gouv\u00E8nen tout peyi sou lat\u00E8. Se ou menm ki f\u00E8 sy\u00E8l la ak lat\u00E8 a.",
    "Panche z\u00F2r\u00E8y ou non, Sey\u00E8, pou ou tande. Louvri je ou pou ou w\u00E8. Koute paw\u00F2l Senakerib voye di m\u0027, paw\u00F2l ki manke Bondye vivan an dega!",
    "Nou konnen, Sey\u00E8, wa peyi Lasiri yo te fini ak anpil nasyon, yo te detwi peyi yo.",
    "Yo te boule tout bondye yo paske se pa t\u0027 bondye yo te ye. Se estati f\u00E8t an bwa ak an w\u00F2ch moun te f\u00E8 ak men yo. Se pout\u00E8t sa yo te rive detwi yo.",
    "Koulye a, Sey\u00E8, Bondye nou an, tanpri, delivre nou anba men Senakerib, pou tout nasyon ki sou lat\u00E8 ka konnen se ou menm s\u00E8l, Sey\u00E8, ki Bondye.",
    "L\u00E8 sa a, Ezayi, pitit Am\u00F2z la, voye mesaj sa a bay Ezekyas: --Ou te lapriy\u00E8 Sey\u00E8 a, Bondye p\u00E8p Izray\u00E8l la, pou Senakerib, wa peyi Lasiri a. Men repons li voye ba ou.",
    "Men paw\u00F2l Sey\u00E8 a di sou Senakerib: Lavil Jerizal\u00E8m ki sou m\u00F2n Siyon an ap ri ou, l\u0027ap pase ou nan rizib. Moun lavil Jerizal\u00E8m yo ap rele chalbari d\u00E8y\u00E8 ou.",
    "Ki moun ou konprann ou derespekte, ou joure konsa? Sou ki moun ou pale f\u00F2 konsa? Ki moun w\u0027ap klere je ou gade konsa? Se sou Bondye p\u00E8p Izray\u00E8l la ki yon Bondye apa.",
    "Ou voye moun ou yo vin manke Bondye dega. Ou deklare: O wi, av\u00E8k tout kalite cha lag\u00E8 m\u0027 yo, mwen moute sou t\u00E8t tout m\u00F2n, ata sou t\u00E8t m\u00F2n Liban an. Mwen koupe pi gwo pye s\u00E8d li yo, pi b\u00E8l pye rezen li yo. Mwen rive jouk anwo n\u00E8t sou t\u00E8t li, nan mitan rakbwa li yo ki tankou b\u00E8l jaden.",
    "Mwen fouye pi nan peyi moun l\u00F2t nasyon yo, mwen bw\u00E8 dlo. Mwen cheche dlo nan tout larivy\u00E8 Lejip yo pou s\u00F2lda mwen yo pase san pye yo pa mouye.",
    "Ou pa t\u0027 konnen gen lontan depi mwen te f\u00E8 lide pou tou sa te rive? Gen lontan depi sa te nan t\u00E8t mwen? Koulye a, mwen kite sa rive, pou m\u0027 te ka kraze tout lavil ak ranpa yo pou f\u00E8 yo tounen yon pil demoli.",
    "Moun ki te rete la te san f\u00F2s. Yo te p\u00E8, yo pa t\u0027 konn sa pou yo f\u00E8. Yo te tankou raje nan jaden, tankou z\u00E8b gazon, tankou raje k\u0027ap pouse sou do kay, tankou pye mayi ki cheche anvan li mete zepi.",
    "Mwen konnen l\u00E8 ou leve, mwen konnen l\u00E8 ou chita. Mwen konnen l\u00E8 ou soti, mwen konnen l\u00E8 ou antre. Mwen pran nouv\u00E8l jan ou fin anraje sou mwen.",
    "Koulye a, mwen vin konnen jan ou move sou mwen, jan ou vin awogan. Se pout\u00E8t sa, mwen mete yon f\u00E8 won nan bwa nen ou, ak yon m\u00F2 nan bouch ou. Mwen pral f\u00E8 ou pran menm chimen ou te pran pou vini an pou ou tounen.",
    "Apre sa, Izayi di wa Ezekyas konsa: --Men sa ki pral s\u00E8vi yon siy pou ou. Lanne sa a, n\u0027a manje r\u00E8s grenn ki te tonbe at\u00E8. Lanne k\u0027ap vin apre sa a, n\u0027a manje grenn nou pa t\u0027 plante. Men, apre sa ank\u00F2, n\u0027a ka plante, n\u0027a ka f\u00E8 rek\u00F2t. N\u0027a plante pye rezen, n\u0027a manje rezen.",
    "R\u00E8s moun peyi Jida ki va chape yo va pran pye. Y\u0027a kanpe ank\u00F2.",
    "Va gen yon ti r\u00E8s moun nan lavil Jerizal\u00E8m ak sou m\u00F2n Siyon an ki va chape. Se Sey\u00E8 ki gen tout pouvwa a ki soti pou f\u00E8 sa, paske li renmen ou anpil.",
    "Men sa Sey\u00E8 a di sou wa peyi Lasiri a: Li p\u0027ap mete pye l\u0027 nan lavil sa a. Li p\u0027ap gen tan voye yon s\u00E8l grenn fl\u00E8ch sou li. P\u0027ap gen yon s\u00E8l s\u00F2lda ak plak pwot\u00E8j k\u0027ap pwoche b\u00F2 kote l\u0027. Ni yo p\u0027ap fouye twou pou s\u00E8nen l\u0027.",
    "Chemen li te pran pou l\u0027 vini an, se li menm l\u0027ap pran pou l\u0027 tounen. Li p\u0027ap mete pye l\u0027 nan lavil sa a. Se mwen menm, Sey\u00E8 a menm, ki di sa.",
    "M\u0027ap pwoteje lavil sa a. M\u0027ap delivre l\u0027 pou m\u0027 f\u00E8 resp\u00E8 t\u00E8t mwen, pou m\u0027 kenbe pwom\u00E8s mwen te f\u00E8 David, s\u00E8vit\u00E8 m\u0027 lan.",
    "Menm jou sa a, nan mitan lannwit, zanj Sey\u00E8 a al nan kan moun Lasiri yo, li touye sankatrevensenk mil (185.000) s\u00F2lda. Nan maten, l\u00E8 moun leve se kadav yo ase yo jwenn. Yo tout te mouri.",
    "Senakerib, wa peyi Lasiri a, leve, li pati, li tounen lavil Neniv.",
    "Yon jou, antan wa a t\u0027ap f\u00E8 s\u00E8vis nan tanp Nisw\u00F2k, bondye li a, de nan pitit gason l\u0027 yo touye l\u0027 ak nepe yo, epi yo kouri al kache nan peyi Arara. Yo te rele Adramel\u00E8k ak Sarez\u00E8. Se yon l\u00F2t nan pitit gason li yo ki te rele Asaradon ki moute wa nan plas li."
  ],
  [
    "V\u00E8 menm ep\u00F2k sa a, Ezekyas tonbe malad, li te pr\u00E8t pou l\u0027 mouri. Pwof\u00E8t Ezayi, pitit Am\u00F2z la, vin w\u00E8 li, li di l\u0027 konsa: --Men sa Sey\u00E8 a voye di ou: Ou m\u00E8t mete l\u00F2d nan zaf\u00E8 ou paske ou pral mouri. Pa gen rechap pou ou.",
    "Ezekyas vire figi l\u0027 bay panno a fas, li lapriy\u00E8 Sey\u00E8 a.",
    "Li di: --Tanpri, Sey\u00E8! Chonje jan mwen te s\u00E8vi ou ak tout k\u00E8 mwen san m\u0027 pa janm vire do ba ou! Mwen te toujou f\u00E8 sa ou te vle m\u0027 f\u00E8. Epi li pran kriye kont kriye l\u0027.",
    "L\u00E8 Ezayi kite wa a, li pa t\u0027 ank\u00F2 soti nan lakou ki nan mitan pal\u00E8 a l\u00E8 Sey\u00E8 a pale av\u00E8 l\u0027, li di l\u0027 konsa:",
    "--Tounen al jwenn Ezekyas, ch\u00E8f p\u00E8p mwen an. W\u0027a di l\u0027 pou mwen. Men sa Sey\u00E8 a, Bondye David, zans\u00E8t ou a, voye di ou. Mwen tande lapriy\u00E8 ou. Mwen w\u00E8 jan sa f\u00E8 ou mal, m\u0027ap geri ou. Nan twa jou w\u0027ap kanpe, ou pral nan Tanp Sey\u00E8 a.",
    "M\u0027ap kite ou viv kenzan ank\u00F2, m\u0027ap delivre ou, ou menm ansanm ak lavil Jerizal\u00E8m anba men wa Lasiri a. M\u0027a pwoteje lavil la pout\u00E8t David s\u00E8vit\u00E8 m\u0027 lan, ak pout\u00E8t mwen.",
    "Ezayi mande pou f\u00E8 yon kataplas ak fig frans mete sou malenng wa a. Yo f\u00E8 sa vre. Epi wa a geri.",
    "L\u00E8 sa a, wa a mande Ezayi: --Kisa ki pral f\u00E8 m\u0027 konnen Sey\u00E8 a pral geri m\u0027 pou nan twa jou m\u0027 ka al nan Tanp Sey\u00E8 a?",
    "Ezayi reponn li: --Men siy Sey\u00E8 a pral f\u00E8 ou w\u00E8 pou ou ka konnen l\u0027ap kenbe paw\u00F2l li. Gade kadran sol\u00E8y la. Eske ou ta vle pou lonbraj la mache annavan sou dis ti mak, osinon pou l\u0027 f\u00E8 bak sou dis ti mak?",
    "Ezekyas di l\u0027: --Se bagay fasil pou lonbraj la mache annavan sou dis ti mak. L\u0027ap pi difisil pou l\u0027 f\u00E8 bak sou dis ti mak.",
    "Pwof\u00E8t Izayi lapriy\u00E8 Sey\u00E8 a epi Sey\u00E8 a f\u00E8 lonbraj la f\u00E8 bak sou dis ti mak li te fin depase nan kadran sol\u00E8y wa Akaz te f\u00E8 a.",
    "Nan menm ep\u00F2k sa a, wa peyi Babil\u00F2n lan, Mewodak Baladan, pitit gason Baladan, vin konnen wa Ezekyas te malad. Li voye yon l\u00E8t ba li ansanm ak yon kado.",
    "Ezekyas te kontan j\u00E8s la. Li moutre mesaje wa Babil\u00F2n te voye yo tout rich\u00E8s li yo: py\u00E8s an ajan, l\u00F2, epis, bout\u00E8y od\u00E8, zam ansanm ak tout l\u00F2t bagay li te gen nan depo l\u0027 yo. Li f\u00E8 yo w\u00E8 d\u00E8nye bagay li te gen lakay li ak nan tout peyi a.",
    "L\u00E8 sa a, pwof\u00E8t Ezayi al jwenn wa Ezekyas, li mande l\u0027: --Kote mesye sa yo soti? Kisa yo di ou? Ezekyas reponn: --Yo soti nan yon peyi byen lwen, yo soti nan peyi Babil\u00F2n.",
    "Ezayi di l\u0027 konsa: --Kisa yo w\u00E8 nan pal\u00E8 a? Ezekyas reponn: --Yo w\u00E8 tout sa ki nan pal\u00E8 a. Mwen f\u00E8 yo w\u00E8 d\u00E8nye bagay mwen gen nan depo m\u0027 yo.",
    "Ezayi di wa Ezekyas konsa: --Koute mesaj Sey\u00E8 ki gen pouvwa a voye ba ou:",
    "Yon l\u00E8 gen pou rive. L\u00E8 sa a, y\u0027ap pran d\u00E8nye bagay ki nan pal\u00E8 ou la, tou sa zans\u00E8t ou yo te anpile depi nan tan lontan jouk j\u00F2di a, y\u0027ap pote yo ale nan peyi Babil\u00F2n. Yo p\u0027ap kite anyen. Se Sey\u00E8 a menm ki di sa.",
    "Y\u0027ap pran k\u00E8k nan pw\u00F2p pitit pitit ou yo, y\u0027ap dep\u00F2te yo, y\u0027ap chatre yo pou yo ka s\u00E8vi n\u00E8g konfyans nan pal\u00E8 wa Babil\u00F2n lan.",
    "Ezekyas reponn Ezayi, li di l\u0027 konsa: --Mesaj Bondye ba ou pou di m\u0027 lan gen tan bon. Men li t\u0027ap di nan k\u00E8 l\u0027: Depi pa gen boulv\u00E8s, depi pa gen lag\u00E8 nan peyi a tout tan m\u0027ap viv la!",
    "Tout r\u00E8s istwa Ezekyas la, jan li te vanyan s\u00F2lda, jan li te bati rez\u00E8vwa dlo a ak gwo kannal anba t\u00E8 pou mennen dlo nan lavil la, nou jwenn tou sa ekri nan liv Istwa wa peyi Jida yo.",
    "L\u00E8 Ezekyas mouri, se Manase, pitit gason l\u0027 lan, ki moute wa nan plas li."
  ],
  [
    "Manase te gen douzan l\u00E8 li moute wa peyi Jida. Li gouv\u00E8nen nan lavil Jerizal\u00E8m pandan senkannsenkan. Manman l\u0027 te rele Efziba.",
    "Li f\u00E8 sa ki mal devan Sey\u00E8 a, dapre vye prensip krimen\u00E8l l\u00F2t nasyon Sey\u00E8 a te mete dey\u00F2 pou f\u00E8 plas pou moun p\u00E8p Izray\u00E8l yo.",
    "Li rebati tanp bondye l\u00F2t nasyon Ezekyas, papa l\u0027, te f\u00E8 kraze. Li bati lot\u00E8l pou Baal, li f\u00E8 f\u00E8 yon estati Achera, tankou sa Akab, wa peyi Izray\u00E8l la, te f\u00E8 f\u00E8 a. L\u00E8fini, li adore d\u00E8nye zetwal ki nan sy\u00E8l la, li f\u00E8 s\u00E8vis pou yo.",
    "Li menm rive bati lot\u00E8l pou zid\u00F2l anndan Tanp Sey\u00E8 a, kote Sey\u00E8 a te di se la l\u0027ap rete lavil Jerizal\u00E8m.",
    "Li f\u00E8 bati lot\u00E8l nan de lakou tanp lan pou tout zetwal ki nan sy\u00E8l la.",
    "Li bay pitit gason l\u0027 pou yo boule sou lot\u00E8l pou zid\u00F2l yo. Li lage k\u00F2 l\u0027 nan li nwaj nan sy\u00E8l la ak nan f\u00E8 maji pou konnen sa ki gen pou rive, li ankouraje divin\u00F2 yo ak moun ki konn rele m\u00F2 pou pale ak yo. Li donnen nan f\u00E8 sa ki mal nan je Sey\u00E8 a pou l\u0027 te f\u00E8 l\u0027 move jouk li pa kapab ank\u00F2.",
    "Li te f\u00E8 yon estati Achera, zid\u00F2l fanm lan, li mete l\u0027 nan Tanp lan, atout Sey\u00E8 a te pale ak David ansanm ak Salomon sou Tanp lan. Li te di yo: Se isit lavil Jerizal\u00E8m, nan Tanp kote mwen te chwazi nan tout peyi douz branch fanmi p\u00E8p Izray\u00E8l la, pou yo f\u00E8 s\u00E8vis pou mwen.",
    "Si moun p\u00E8p Izray\u00E8l yo viv jan mwen mande yo viv la, si yo f\u00E8 tou sa ki nan lalwa Moyiz, s\u00E8vit\u00E8 m\u0027 lan, te ba yo a, mwen p\u0027ap mete yo dey\u00F2 nan peyi mwen te bay zans\u00E8t yo a.",
    "Men moun peyi Jida yo pa koute Sey\u00E8 a, Manase pran t\u00E8t yo, yo f\u00E8 pi mal pase nasyon Sey\u00E8 a te mete dey\u00F2 nan peyi a pou f\u00E8 plas pou yo.",
    "L\u00E8 sa a, Sey\u00E8 a voye s\u00E8vit\u00E8 l\u0027 yo, pwof\u00E8t yo, pou di yo:",
    "--Wa Manase te f\u00E8 tout bagay degoutan sa yo. Li te f\u00E8 pi mal pase moun Amori yo ki te la nan peyi a anvan yo. Av\u00E8k tout vye zid\u00F2l li yo, li f\u00E8 p\u00E8p Jida a tonbe nan f\u00E8 sa ki mal.",
    "Se pout\u00E8t sa, men sa mwen menm, Sey\u00E8 a, Bondye p\u00E8p Izray\u00E8l la, mwen di: Mwen pral voye yon s\u00E8l mal\u00E8 sou lavil Jerizal\u00E8m ak sou peyi Jida a. L\u00E8 moun va pran nouv\u00E8l la, y\u0027ap rete gaga.",
    "M\u0027ap peni lavil Jerizal\u00E8m menm jan mwen te peni lavil Samari ak fanmi wa Akaz la. Mwen pral netwaye lavil Jerizal\u00E8m tankou yo netwaye yon asy\u00E8t l\u00E8fini yo vire l\u0027 bouch anba.",
    "M\u0027ap vire do bay r\u00E8s moun ki va chape yo, m\u0027ap lage yo nan men l\u00E8nmi yo ki pral piye yo, ki pral pran peyi a nan men yo.",
    "M\u0027ap f\u00E8 p\u00E8p mwen an sa paske yo f\u00E8 sa ki mal devan m\u0027, yo f\u00E8 m\u0027 fache anpil depi jou zans\u00E8t yo te soti kite peyi Lejip jouk jounen j\u00F2di a.",
    "Manase pa s\u00E8lman lak\u00F2z p\u00E8p Jida a f\u00E8 sa li pa t\u0027 dwe f\u00E8 av\u00E8k tou sa li menm li t\u0027ap f\u00E8 ki mal nan je Sey\u00E8 a, li f\u00E8 pi r\u00E8d toujou. Li sit\u00E8lman touye moun inonsan, tout lari lavil Jerizal\u00E8m te plen san.",
    "Tout r\u00E8s istwa Manase a, tou sa li te f\u00E8 ak tout move zak li te f\u00E8 yo, n\u0027a jwenn tou sa ekri nan liv Istwa wa peyi Jida yo.",
    "L\u00E8 Manase mouri, yo antere l\u0027 nan jaden pal\u00E8 a, jaden Ouza a. Se Amon, pitit gason l\u0027 lan, ki moute wa nan plas li.",
    "Amon te gen venndezan l\u00E8 li moute wa peyi Jida. Li gouv\u00E8nen lavil Jerizal\u00E8m pandan dezan. Manman l\u0027 te rele Mechoulem\u00E8t. Se te pitit fi Awouz, yon moun lavil Jotba.",
    "Tankou Manase, papa l\u0027, li f\u00E8 sa ki mal devan Sey\u00E8 a.",
    "Li mache pye pou pye d\u00E8y\u00E8 Manase nan tout bagay. Li s\u00E8vi zid\u00F2l papa l\u0027 te s\u00E8vi yo, li adore yo.",
    "Li vire do bay Sey\u00E8 a, Bondye zans\u00E8t li yo, li pa mache jan Sey\u00E8 a vle l\u0027 la.",
    "Ch\u00E8f ki t\u0027ap s\u00E8vi av\u00E8k Amon yo f\u00E8 konplo, yo touye l\u0027 anndan pal\u00E8 a.",
    "Moun p\u00E8p Jida yo touye mesye ki te f\u00E8 konplo pou touye Amon yo, yo mete Jozyas, pitit gason l\u0027 lan, wa nan plas li.",
    "Tout r\u00E8s istwa Amon an, tou sa li te f\u00E8, n\u0027a jwenn tou sa ekri nan liv Istwa wa peyi Jida yo.",
    "L\u00E8 Amon mouri, yo antere l\u0027 nan kavo fanmi an, nan jaden Ouza a. L\u00E8fini, se Jozyas, pitit gason l\u0027 lan, ki moute wa nan plas li."
  ],
  [
    "Jozyas te gen witan l\u00E8 li moute wa peyi Jida. Li gouv\u00E8nen nan lavil Jerizal\u00E8m pandan tranteyennan. Manman l\u0027 te rele Jedida. Se te pitit fi Adaja, moun lavil Bozka.",
    "Jozyas te f\u00E8 sa ki dwat devan Sey\u00E8 a. Li mache pye pou pye d\u00E8y\u00E8 David, zans\u00E8t li, nan tou sa l\u0027ap f\u00E8 san li pa janm f\u00E8 sa ki mal.",
    "Wa Jozyas t\u0027ap mache sou dizwitan depi li t\u0027ap gouv\u00E8nen. Yon jou li pran sekret\u00E8 pal\u00E8 a, Chafan, pitit gason Azalya a, pitit pitit Mechoulam lan, li voye l\u0027 nan Tanp Sey\u00E8 a, li di l\u0027 konsa:",
    "--Ale jwenn Ilkija, granpr\u00E8t la. W\u0027a di l\u0027 pou l\u0027 f\u00E8 rap\u00F2 kantite lajan pr\u00E8t ki des\u00E8vis devan p\u00F2t Tanp lan ranmase nan men p\u00E8p la.",
    "W\u0027a di l\u0027 pou l\u0027 renm\u00E8t lajan an nan men mesye ki reskonsab travay ki pou f\u00E8t nan Tanp lan, pou yo menm yo ka peye moun k\u0027ap travay repare Tanp lan, ki vle di:",
    "b\u00F2s chapant yo, kontrem\u00E8t yo ak b\u00F2s mason yo, l\u00E8fini pou yo achte bwa ak w\u00F2ch yo bezwen pou f\u00E8 reparasyon nan Tanp lan.",
    "Li p\u0027ap bezwen f\u00E8 regleman ak moun sa yo, paske se moun serye yo ye.",
    "L\u00E8 Chafan, sekret\u00E8 a, fin bay Ilkija l\u00F2d wa a, Ilkija di l\u0027 konsa: --Mwen jwenn liv lalwa a nan Tanp Sey\u00E8 a. Ilkija bay Chafan liv la. Chafan li l\u0027.",
    "L\u00E8fini, li tounen al jwenn wa a, li f\u00E8 rap\u00F2 li. Li di l\u0027 konsa: --Moun ou yo pran tout lajan ki te nan Tanp lan, yo renm\u00E8t li bay moun ki reskonsab f\u00E8 reparasyon nan Tanp Sey\u00E8 a.",
    "L\u00E8fini, li di wa a: --Ilkija, pr\u00E8t la, te ban m\u0027 yon liv tou. Chafan li liv la pou wa a.",
    "L\u00E8 wa a tande paw\u00F2l ki te ekri nan liv la, li chire rad sou li a sit\u00E8lman li te sezi.",
    "Li f\u00E8 chache Ilkija, pr\u00E8t la, Akikam, pitit Chafan an, Achb\u00F2, pitit Mikaja a, Chafan, sekret\u00E8 pal\u00E8 a, ak Asaja, n\u00E8g konfyans wa a. Li ba yo l\u00F2d sa a:",
    "--Ale chache konnen sa Sey\u00E8 a vle nou f\u00E8, mwen menm ansanm ak tout p\u00E8p Jida a, av\u00E8k tout paw\u00F2l ki nan liv nou jwenn lan! Sey\u00E8 a move anpil sou nou, paske zans\u00E8t nou yo pa t\u0027 okipe sa yo di nan liv la, ni yo pa t\u0027 f\u00E8 tou sa ki ekri ladan l\u0027.",
    "Se konsa Ilkija, pr\u00E8t la, Akikam, Akb\u00F2, Chafan ak Asaja al kay Oulda, yon pwof\u00E8t fanm ki te rete nan katye yo te f\u00E8k bati lavil Jerizal\u00E8m lan. Oulda sa a se te madanm yon nonm yo rele Chaloum, pitit Tikva, pitit pitit Aras ki te reskonsab rad seremoni yo. Mesye yo di Oulda sa ki te rive.",
    "Oulda reponn: --Men sa Sey\u00E8 a, Bondye p\u00E8p Izray\u00E8l la, di: Tounen al di moun ki voye nou b\u00F2 kote m\u0027 lan:",
    "Men mesaj Sey\u00E8 a voye ba li. Mwen pral voye yon mal\u00E8 sou lavil Jerizal\u00E8m ansanm ak sou tout moun li yo jan sa ekri nan liv wa Jida a te li a.",
    "Yo vire do ban mwen, yo f\u00E8 s\u00E8vis pou l\u00F2t bondye. Av\u00E8k tout zak sa yo, yo f\u00E8 m\u0027 f\u00E8 kol\u00E8. Mwen move anpil sou lavil Jerizal\u00E8m. Kol\u00E8 m\u0027 poko ap pase.",
    "Men sa n\u0027a di wa peyi Jida a ki voye nou vin konnen volonte Bondye a. Wi, men sa Sey\u00E8 a, Bondye p\u00E8p Izray\u00E8l la, voye di l\u0027: Ou tande sa ki ekri nan liv la.",
    "Sa f\u00E8 k\u00E8 ou f\u00E8 ou mal, ou soum\u00E8t ou devan mwen, l\u00E8 ou tande deklarasyon mwen f\u00E8 sou lavil sa a ak sou tout moun li yo. Se bagay ki pral f\u00E8 moun mete men nan bouch. Y\u0027ap s\u00E8vi ak non yo pou bay madichon. Wi, l\u00E8 ou tande sa ou chire rad sou ou, dlo koule nan je ou. Se pout\u00E8t sa, mwen menm tou, mwen tande ou. Se mwen menm, Sey\u00E8 a, k\u0027ap di ou sa.",
    "Ou menm, w\u0027ap mouri ak k\u00E8 poze nan kabann ou, y\u0027ap antere ou nan menm kavo ak zans\u00E8t ou yo. Ou p\u0027ap gen tan w\u00E8 mal\u00E8 m\u0027ap voye sou lavil Jerizal\u00E8m lan. Mesye yo tounen pote mesaj la bay wa Jozyas."
  ],
  [
    "L\u00E8 sa a, wa Jozyas voye misyon bay tout ch\u00E8f fanmi nan lavil Jerizal\u00E8m ak nan tout peyi Jida a pou yo reyini ansanm av\u00E8 l\u0027.",
    "Apre sa, wa a moute nan Tanp Sey\u00E8 a ansanm av\u00E8k pr\u00E8t yo, pwof\u00E8t yo, tout moun peyi Jida yo, moun ki rete lavil Jerizal\u00E8m yo ak tout r\u00E8s p\u00E8p la, grann\u00E8g kou tin\u00E8g. Wa a kanpe devan yo tout, li li byen f\u00F2 tou sa ki te nan Liv Kontra yo te jwenn nan Tanp Sey\u00E8 a.",
    "L\u00E8 li fini, li rete kanpe nan plas rez\u00E8ve pou li b\u00F2 gwo poto a, li pran angajman devan Sey\u00E8 a pou li f\u00E8 volonte Sey\u00E8 a, pou li mache dapre k\u00F2mandman, prensip ak l\u00F2d Bondye yo ak tout k\u00E8 li ak tout nanm li. L\u00E8fini, pou l\u0027 kenbe tout kondisyon kontra ki ekri nan liv la. Tout p\u00E8p la pran angajman pou yo kenbe kontra a tou.",
    "Apre sa, Jozyas rele Ilkija, granpr\u00E8t la, pr\u00E8t ki te av\u00E8 l\u0027 yo ak s\u00F2lda ki te des\u00E8vis nan p\u00F2t Tanp lan, li ba yo l\u00F2d al pran nan Tanp lan tout bagay yo te f\u00E8 pou Baal, pou Achera ak pou zetwal yo, pote yo dey\u00F2. Wa a boule tout bagay sa yo andey\u00F2 lavil la, b\u00F2 fon Sedwon an. L\u00E8fini, li f\u00E8 pote tout sann yo lavil Bet\u00E8l.",
    "Li revoke tout pr\u00E8t ansyen wa peyi Jida yo te nonmen pou f\u00E8 s\u00E8vis sou lot\u00E8l zid\u00F2l yo nan lavil peyi Jida yo ak nan z\u00F2n Jerizal\u00E8m, tout pr\u00E8t ki t\u0027ap f\u00E8 s\u00E8vis pou Baal, pou sol\u00E8y, pou lalin, pou douz gwoup zetwal yo ak pou tout l\u00F2t zetwal yo.",
    "Li wete estati Achera, zid\u00F2l fanm ki te nan Tanp lan, li f\u00E8 yo pote l\u0027 andey\u00F2 lavil la nan fon Sedwon. Li boule l\u0027, li kraze l\u0027 f\u00E8 l\u0027 tounen pousy\u00E8, l\u0027 al simen pousy\u00E8 a nan simity\u00E8 p\u00E8p la.",
    "Li demoli tout kay kote mesyedam k\u0027ap f\u00E8 jenn\u00E8s pou zid\u00F2l yo te rete nan Tanp Sey\u00E8 a. Se la medam yo te konn f\u00E8 twal pou estati Achera a tou.",
    "L\u00E8fini, li f\u00E8 tout pr\u00E8t ki te rete nan lavil peyi Jida yo antre lavil Jerizal\u00E8m. Li mache nan tout peyi a depi lavil Geba jouk lavil B\u00E8cheba, li gate tout kote pr\u00E8t sa yo te konn f\u00E8 s\u00E8vis pou zid\u00F2l yo, kif\u00E8 yo pa t\u0027 ka s\u00E8vi pou sa ank\u00F2. Li demoli lot\u00E8l p\u00F2tay yo, ki te b\u00F2 p\u00F2tay Jozye, gouv\u00E8n\u00E8 lavil la, te bati sou b\u00F2 g\u00F2ch p\u00F2tay prensipal la l\u00E8 w\u0027ap antre.",
    "Tans\u00E8lman, pr\u00E8t ki te s\u00E8vi nan tanp zid\u00F2l sa yo pa t\u0027 gen dwa s\u00E8vi nan Tanp lan ank\u00F2, men yo te gen dwa manje pen san ledven ansanm ak l\u00F2t pr\u00E8t par\u00E8y yo.",
    "Wa Jozyas gate Tof\u00E8t la tou, yon tanp zid\u00F2l ki te nan fon Enon an, konsa pesonn pa t\u0027 ka ofri pitit fi osinon pitit gason yo pou boule pou Mol\u00F2k ank\u00F2.",
    "Li wete chwal wa Jida yo te mete apa pou s\u00E8vis bondye Sol\u00E8y la. Li boule cha ki te konn s\u00E8vi nan s\u00E8vis pou sol\u00E8y la. Se nan yon py\u00E8s nan lakou tanp lan yo te ye, toupre p\u00F2tay la, b\u00F2 kay kote Netanmel\u00E8k, n\u00E8g konfyans wa a, te rete.",
    "Wa Jozyas demoli lot\u00E8l wa Jida yo te f\u00E8 bati sou teras anwo apatman wa Akaz la, ansanm ak lot\u00E8l wa Manase te bati nan de lakou Tanp lan. Li kraze lot\u00E8l yo an miy\u00E8t moso, li voye yo jete nan fon Sedwon.",
    "Jozyas gate tout lot\u00E8l wa Salomon te f\u00E8 bati sou b\u00F2 sol\u00E8y leve lavil Jerizal\u00E8m, sou b\u00F2 sid M\u00F2n Pye Oliv yo, pou f\u00E8 s\u00E8vis pou Astate, vye zid\u00F2l peyi Sidon an, pou Kem\u00F2ch, vye zid\u00F2l peyi Moab la, ak Milk\u00F2m, vye zid\u00F2l peyi Amon an.",
    "Wa Jozyas kraze Poto W\u00F2ch yo, li koupe estati Achera, zid\u00F2l fanm lan. Li kouvri tout kote yo te ye a ak zosman moun.",
    "Jozyas demoli lot\u00E8l ak tanp zid\u00F2l wa Jewoboram, pitit Nebat la, te bati lavil Bet\u00E8l la tou. Se Jewoboram sa a ki te lak\u00F2z p\u00E8p Izray\u00E8l la f\u00E8 sa ki mal. Li kraze lot\u00E8l la, li f\u00E8 w\u00F2ch yo tounen poud. Li boule estati Achera a.",
    "L\u00E8fini, Jozyas voye je l\u0027 sou ti m\u00F2n lan, li w\u00E8 yon bann tonm. Li f\u00E8 detere zosman yo pou boule yo sou lot\u00E8l la. Se konsa li gate lot\u00E8l la, jan Sey\u00E8 a te f\u00E8 pwof\u00E8t la di l\u0027 la l\u00E8 Jewoboram te kanpe b\u00F2 lot\u00E8l la pandan f\u00E8t la. Apre sa, Jozyas voye je l\u0027 gade ank\u00F2, li w\u00E8 tonm pwof\u00E8t ki te f\u00E8 konnen bagay sa yo gen pou rive a.",
    "Li mande: --Ki gwo tonm mwen w\u00E8 laba a: Moun Bet\u00E8l yo reponn: --Se tonm pwof\u00E8t ki te soti peyi Jida vin f\u00E8 nou konnen sa monwa t\u0027ap vin f\u00E8 lot\u00E8l Bet\u00E8l la.",
    "Jozyas di: --Bon. Kite l\u0027 jan li ye a! Piga pesonn manyen zosman li yo. Se konsa yo respekte zosman li yo ansanm ak zosman pwof\u00E8t ki te soti lavil Samari a.",
    "Nan tout lavil peyi Izray\u00E8l yo, wa Jozyas demoli tout kay zid\u00F2l wa peyi Izray\u00E8l yo te f\u00E8 bati epi ki te lak\u00F2z Sey\u00E8 a te fache anpil. Li f\u00E8 yo tou sa li te f\u00E8 tanp zid\u00F2l lavil Bet\u00E8l yo.",
    "Li mete men sou tout pr\u00E8t zid\u00F2l li te jwenn la yo, li touye yo sou lot\u00E8l yo. L\u00E8fini, li boule zosman moun sou yo. Apre sa, li tounen tounen l\u0027 lavil Jerizal\u00E8m.",
    "Wa Jozyas bay p\u00E8p la l\u00F2d pou yo fete f\u00E8t Delivrans lan pou f\u00E8 lwanj Sey\u00E8 a, Bondye yo a, jan sa ekri nan Liv Kontra a.",
    "Yo pa t\u0027 janm fete f\u00E8t Delivrans lan konsa depi l\u00E8 jij ch\u00E8f yo t\u0027ap gouv\u00E8nen peyi a, ni pandan reny tout wa peyi Izray\u00E8l yo ak tout wa peyi Jida yo.",
    "Se s\u00E8lman sou reny wa Jozyas yo fete f\u00E8t Delivrans lan konsa lavil Jerizal\u00E8m pou Sey\u00E8 a. L\u00E8 sa a, wa a t\u0027ap mache sou dizwitan depi li t\u0027ap gouv\u00E8nen peyi a.",
    "Jozyas f\u00E8 dispar\u00E8t tout divin\u00F2 ak tout moun ki konn rele m\u00F2, tout estati zid\u00F2l wogatwa ak l\u00F2t vye zid\u00F2l degoutan, ak tout l\u00F2t vye bagay yo te konn w\u00E8 nan tout peyi Jida ak nan lavil Jerizal\u00E8m. Li f\u00E8 sa pou l\u0027 te ka kenbe k\u00F2mandman ak prensip ki ekri nan liv Lalwa Ilkija, pr\u00E8t la, te jwenn nan Tanp Sey\u00E8 a.",
    "Ni anvan l\u0027, ni apre l\u0027, pa t\u0027 janm gen yon wa tankou l\u0027 ki te s\u00E8vi Sey\u00E8 a ak tout k\u00E8 li, ak tout nanm li, ak tout kouraj li, jan lalwa Moyiz mande l\u0027 la.",
    "Men malgre sa, Sey\u00E8 a te move toujou sou p\u00E8p peyi Jida a depi l\u00E8 li te fache sou Manase pou sa l\u0027 te f\u00E8 a.",
    "Se pout\u00E8t sa, Sey\u00E8 a di: --Mwen pral wete moun peyi Jida yo devan je m\u0027 menm jan m\u0027 te f\u00E8 l\u0027 pou moun peyi Izray\u00E8l yo. Se mwen ki te chwazi lavil Jerizal\u00E8m. Enben, m\u0027 pral voye l\u0027 jete ansanm ak Tanp mwen te di se la m\u0027ap rete a.",
    "Tout r\u00E8s istwa Jozyas la ak tou sa li te f\u00E8, n\u0027a jwenn yo ekri nan liv Istwa wa Jida yo.",
    "Se sou reny Jozyas, farawon Neko, wa peyi Lejip, te moute nan direksyon larivy\u00E8 Lefrat pou l\u0027 al bay wa peyi Lasiri a yon koutmen. Wa Jozyas soti al kontre l\u0027 pou anpeche li pase. Rive b\u00F2 lavil Megido, wa Neko w\u00E8 l\u0027, li touye l\u0027.",
    "Ofisye lame wa Jozyas yo pran kadav la, yo mete l\u0027 sou yon cha soti Megido, yo mennen l\u0027 lavil Jerizal\u00E8m kote yo antere l\u0027 nan kavo li. Apre sa, p\u00E8p la pran Joakaz, pitit Jozyas, yo mete l\u0027 apa devan Bondye pou l\u0027 s\u00E8vi wa nan plas papa l\u0027.",
    "Joakaz te gen venntwazan l\u00E8 li moute wa nan peyi Jida. Li gouv\u00E8nen lavil Jerizal\u00E8m pandan twa mwa. Manman l\u0027 te rele Amoutal. Se te pitit fi Jeremi, moun lavil Libna.",
    "Men li f\u00E8 sa ki mal nan je Sey\u00E8 a tankou zans\u00E8t li yo.",
    "Farawon Neko f\u00E8men l\u0027 nan prizon lavil Ribla nan z\u00F2n Amat, pou li pa gouv\u00E8nen nan lavil Jerizal\u00E8m anko. L\u00E8 sa a tou, farawon an f\u00E8 peyi Jida soum\u00E8t devan l\u0027. Li f\u00F2se peyi a ba li s\u00E8tmil senksan (7.500) liv ajan ak swasannkenz liv l\u00F2.",
    "Apre sa, li pran Elyakim, pitit Jozyas, li mete l\u0027 wa nan plas papa l\u0027. L\u00E8 sa a, li chanje non Elyakim, li rele l\u0027 Jojakim. L\u00E8fini, li pran Joakaz, li mennen l\u0027 nan peyi Lejip. Se la Joakaz mouri.",
    "Jojakim bay farawon Neko tout ajan ak tout l\u00F2 li te mande a. Pou l\u0027 te ka jwenn yo, li te f\u00E8 chak moun nan peyi a bay dapre sa yo genyen. Se konsa li te f\u00F2se p\u00E8p la bay ajan ak l\u00F2 farawon Neko te mande a.",
    "Jojakim te gen vennsenkan l\u00E8 li moute wa peyi Jida. Li gouv\u00E8nen lavil Jerizal\u00E8m pandan onzan. Manman l\u0027 te rele Zebida. Se te pitit fi Pedaja, moun lavil Wouma.",
    "Men li f\u00E8 sa ki mal nan je Sey\u00E8 a tankou zans\u00E8t li yo."
  ],
  [
    "Pandan reny Jojakim lan, N\u00E8bikadneza, wa peyi Babil\u00F2n, anvayi peyi Jida. Pandan twazan Jojakim soum\u00E8t devan li. Apre sa, li konmanse kenbe t\u00E8t av\u00E8 l\u0027.",
    "L\u00E8 sa a, Sey\u00E8 a voye ansasen soti nan peyi Babil\u00F2n, nan peyi Siri, nan peyi Moab ak nan peyi Amon vin d\u00E8y\u00E8 Jojakim. Li lage yo nan peyi Jida a pou yo fini av\u00E8 l\u0027 dapre sa Sey\u00E8 a te di nan bouch pwof\u00E8t yo, s\u00E8vit\u00E8 l\u0027 yo.",
    "Sa te rive peyi Jida a paske Sey\u00E8 a te vle wete p\u00E8p peyi Jida a devan je l\u0027 pout\u00E8t peche wa Manase te f\u00E8 yo,",
    "ak pou kantite moun inonsan li te touye jouk tout lari Jerizal\u00E8m te plen san. Sey\u00E8 a pa t\u0027 vle padonnen ank\u00F2.",
    "Tout r\u00E8s istwa Jojakim lan, sa li te f\u00E8 yo, n\u0027a jwenn sa ekri nan liv Istwa wa peyi Jida yo.",
    "L\u00E8 Jojakim mouri se Jojakin, pitit gason li a, ki moute wa nan plas li.",
    "Wa peyi Lejip la pa janm soti kite peyi l\u0027 la ank\u00F2, paske wa peyi Babil\u00F2n lan te pran tout z\u00F2n ki te pou wa peyi Lejip la, depi larivy\u00E8 Lefrat rive nan ravin Lejip.",
    "Jojakin te gen dizwitan l\u00E8 li moute wa peyi Jida. Li gouv\u00E8nen lavil Jerizal\u00E8m pandan twa mwa. Manman l\u0027 te rele Neouchta. Se te pitit fi Elnatan, moun lavil Jerizal\u00E8m.",
    "Li f\u00E8 sa ki mal devan Sey\u00E8 a tankou papa l\u0027.",
    "Se sou reny li lame N\u00E8bikadneza, wa peyi Babil\u00F2n lan, te mache sou lavil Jerizal\u00E8m. Yo s\u00E8nen lavil la.",
    "Pandan lame a te s\u00E8nen lavil la, N\u00E8bikadneza vin atake lavil la li menm menm.",
    "L\u00E8 sa a, Jojakin, wa peyi Jida a, al rann t\u00E8t li bay wa Babil\u00F2n lan ansanm ak manman l\u0027, pitit gason l\u0027 yo, ch\u00E8f lame l\u0027 yo ak ch\u00E8f pal\u00E8 li yo. Wa a f\u00E8 yo tout prizonye. L\u00E8 sa a, N\u00E8bikadneza t\u0027ap mache sou witan depi li te wa.",
    "Li pran tout rich\u00E8s ki te nan Tanp Sey\u00E8 a ak nan pal\u00E8 wa a. Li kraze tout b\u00E8l bagay an l\u00F2 Salomon, wa p\u00E8p Izray\u00E8l la, te f\u00E8 pou s\u00E8vi nan Tanp Sey\u00E8 a, jan Sey\u00E8 a te f\u00E8 konn sa depi lontan an.",
    "N\u00E8bikadneza dep\u00F2te d\u00E8nye moun ki te lavil Jerizal\u00E8m, tout ch\u00E8f yo, tout grann\u00E8g yo, li dep\u00F2te tout atizan yo ak tout b\u00F2s f\u00F2jon yo. Sa te f\u00E8 dimil (10.000) moun antou. Se moun p\u00F2v yo ase li kite nan peyi Jida a.",
    "N\u00E8bikadneza f\u00E8 Jojakin prizonye ansanm ak manman l\u0027, madanm li yo, ch\u00E8f nan gouv\u00E8nman l\u0027 yo ak tout grann\u00E8g peyi Jida yo. Li dep\u00F2te yo, li pran yo lavil Jerizal\u00E8m li mennen yo peyi Babil\u00F2n.",
    "Wa peyi Babil\u00F2n lan te dep\u00F2te antou s\u00E8tmil (7.000) prizonye nan peyi Babil\u00F2n, ansanm ak mil atizan ak b\u00F2s f\u00F2jon san konte vanyan gason ki te ka f\u00E8 lag\u00E8.",
    "Apre sa, N\u00E8bikadneza pran Matanya, tonton wa Jojakin, li mete l\u0027 wa nan peyi Jida. Li chanje non l\u0027, li rele l\u0027 Sedesyas.",
    "Sedesyas te gen venteyennan l\u00E8 li vin wa peyi Jida. Li pase onzan lavil Jerizal\u00E8m ap gouv\u00E8nen peyi a. Manman l\u0027 te rele Amoutal. Se te pitit fi Jeremi, moun lavil Libna.",
    "Wa Sedesyas te f\u00E8 sa ki mal devan Bondye menm jan ak Jojakin.",
    "Se konsa, Sey\u00E8 a te fache ni sou moun lavil Jerizal\u00E8m yo, ni sou moun peyi Jida yo jouk jou li wete yo devan je l\u0027. Men, rive yon l\u00E8 Sedesyas derefize soum\u00E8t devan N\u00E8bikadneza, wa Babil\u00F2n lan."
  ],
  [
    "Se konsa sou dizy\u00E8m jou dizy\u00E8m mwa nevy\u00E8m lanne depi Sedesyas te wa a, N\u00E8bikadneza, wa Babil\u00F2n lan, vin atake lavil Jerizal\u00E8m ak tout lame li a. Yo moute kan yo devan miray lavil la, yo mete ranbl\u00E8 nan tout pye miray yo.",
    "Yo s\u00E8nen l\u0027 n\u00E8t. Yo f\u00E8men lavil la depi l\u00E8 sa a rive sou onzy\u00E8m lanne reny Sedesyas la.",
    "Sou nevy\u00E8m jou katriy\u00E8m mwa menm lanne sa a, te gen yon s\u00E8l grangou nan lavil la, moun yo pa t\u0027 gen anyen pou yo manje ank\u00F2.",
    "Yo f\u00E8 yon twou nan miray yo. Atout lame moun Babil\u00F2n yo te s\u00E8nen lavil la n\u00E8t, tout s\u00F2lda jwif yo mete dey\u00F2 kite lavil la nan mitan lannwit. Yo pase nan mitan jaden wa a, yo desann nan wout p\u00F2tay la nan mitan de miray yo, yo pran chemen fon Jouden an pou yo.",
    "Men, lame moun Babil\u00F2n yo pousib wa Sedesyas. L\u00E8 yo rive nan plenn b\u00F2 lavil Jeriko yo, yo mete men sou li. L\u00E8 sa a, tout s\u00F2lda li yo gaye, yo kouri kite l\u0027.",
    "S\u00F2lda l\u00E8nmi yo pran wa a, yo mennen l\u0027 bay wa Babil\u00F2n lan ki te lavil Ribla. Se la N\u00E8bikadneza jije li.",
    "Antan yo lavil Ribla, li f\u00E8 yo koupe kou tout pitit wa Sedesyas yo devan wa a, papa yo. L\u00E8fini, li f\u00E8 yo pete tou de je wa Sedesyas, epi yo mare l\u0027 ak de gwo chenn f\u00E8t an kwiv. Yo mennen l\u0027 lavil Babil\u00F2n.",
    "Sou sety\u00E8m jou senky\u00E8m mwa nan diznevy\u00E8m lanne reny N\u00E8bikadneza, wa Babil\u00F2n lan, Neboucharadan, ch\u00E8f lagad la, yonn nan konseye li yo, antre lavil Jerizal\u00E8m.",
    "Li met dife nan kay Bondye a ak nan pal\u00E8 wa a. Li boule d\u00E8nye kay ki te lavil Jerizal\u00E8m, ata kay grann\u00E8g yo.",
    "Li bay s\u00F2lda ki te av\u00E8 l\u0027 yo l\u00F2d demoli tout gwo miray ranpa lavil Jerizal\u00E8m yo met at\u00E8.",
    "L\u00E8fini, Neboucharadan, ch\u00E8f lagad la, pran r\u00E8s moun yo te kite nan lavil la, li dep\u00F2te yo lavil Babil\u00F2n ansanm ak tout moun ki te vin rann t\u00E8t yo bay wa Babil\u00F2n lan ak tout bon b\u00F2s ki te rete nan lavil la.",
    "Men, li kite k\u00E8k moun nan mas p\u00E8p la, nan sa ki te pi p\u00F2v yo. Li ba yo jaden rezen ak l\u00F2t jaden pou yo okipe.",
    "Moun Babil\u00F2n yo pran gwo poto kwiv yo ki te nan Tanp Sey\u00E8 a ansanm ak sip\u00F2 yo ak basin kwiv yo. Yo kraze yo an ti moso, yo pote kwiv la ale lavil Babil\u00F2n.",
    "Yo pran plat pou resevwa sann yo, p\u00E8l yo, kouto yo, gode yo, tas yo, kiy\u00E8 yo ak tout l\u00F2t bagay an kwiv yo te konn s\u00E8vi nan tanp lan.",
    "Ch\u00E8f lagad la pran kiv\u00E8t yo, recho yo ak d\u00E8nye bagay ki te f\u00E8t an l\u00F2 ak an ajan:",
    "de gwo poto won yo, gwo basin lan ak douz estati towo b\u00E8f ki te s\u00E8vi l\u0027 sip\u00F2 yo, ak kabw\u00E8t wa Salomon te f\u00E8 f\u00E8 an kwiv pou mete nan Tanp lan. Tout bagay sa yo te lou anpil, pesonn pa t\u0027 konn p\u00E8z yo.",
    "Chak poto te gen venns\u00E8t pye wot\u00E8. Sou t\u00E8t chak poto te gen yon bl\u00F2k an kwiv s\u00E8t pye edmi wot\u00E8. Sou tout wonn t\u00E8t poto yo, te gen desen ti chenn mak\u00F2nen yonn ak l\u00F2t ak anpil p\u00F2tre grenad plake sou yo. Tout te f\u00E8t an kwiv. De poto yo te par\u00E8y.",
    "L\u00E8fini, Neboucharadan, ch\u00E8f lagad la, pran Seraja, granpr\u00E8t la, Sefanya, adjwen granpr\u00E8t la, ansanm ak twa l\u00F2t gwo ch\u00E8f nan Tanp lan, li f\u00E8 yo prizonye.",
    "Nan lavil la, li pran ch\u00E8f ki te k\u00F2mandan lame a ansanm ak senk l\u00F2t otorite ki te konseye wa a, ak sekret\u00E8 k\u00F2mandan lame a ki te reskonsab pou pran moun nan lame a, ak swasant l\u00F2t grann\u00E8g. Tout moun sa yo te nan lavil la toujou.",
    "Neboucharadan pran yo, li mennen yo bay wa Babil\u00F2n lan lavil Ribla.",
    "Wa a f\u00E8 bat yo, l\u00E8fini, li f\u00E8 touye yo lavil Ribla nan peyi Amat. Se konsa yo te dep\u00F2te moun Jida yo byen lwen peyi yo.",
    "N\u00E8bikadneza, wa Babil\u00F2n lan, pran Gedalya, pitit Achikam, pitit pitit Chafan, li mete l\u0027 ch\u00E8f sou r\u00E8s moun li te kite nan peyi a.",
    "R\u00E8s ch\u00E8f lame yo ansanm ak s\u00F2lda yo vin konnen wa Babil\u00F2n lan te mete Gedalya ch\u00E8f sou tout peyi a. Se konsa Ismay\u00E8l, pitit Netanya, Joanan, pitit Kar\u00E8d, Seraja, pitit Tannoum\u00E8t, moun lavil Netofa, ansanm ak Zezanya, pitit Makan, yo moute lavil Mispa, y\u0027 al jwenn Gedalya ansanm ak tout s\u00F2lda yo.",
    "Gedalya di yo: --Mwen ban nou paw\u00F2l mwen, nou pa bezwen p\u00E8 soum\u00E8t devan moun Babil\u00F2n yo. Rete nan peyi a. Sevi wa Babil\u00F2n lan. Tout bagay va mache byen pou nou.",
    "Nan sety\u00E8m mwa a menm lanne sa a, Ismay\u00E8l, pitit Netanya, pitit pitit Elichama, rive Mispa ansanm ak dis l\u00F2t moun. Ismay\u00E8l te yon ti fanmi wa a. Yo touye Gedalya ansanm ak tout gason jwif ki te lavil Mispa av\u00E8k Gedalya. Yo touye tout s\u00F2lda moun Babil\u00F2n ki te la tou.",
    "L\u00E8 sa a, tout moun, granmoun kou timoun, ansanm ak ch\u00E8f lame yo leve, yo desann peyi Lejip paske yo te p\u00E8 moun Babil\u00F2n yo.",
    "Premye lanne wa Evilmewodak pran pouvwa a lavil Babil\u00F2n, li f\u00E8 pa Jojakin, wa Jida a, li f\u00E8 l\u0027 soti nan prizon. L\u00E8 sa a, Jojakin te gen trannsizan, onz mwa venns\u00E8t jou, jou pou jou, depi yo te dep\u00F2te l\u0027.",
    "Evilmewodak te s\u00E8vi byen av\u00E8 l\u0027, li ba l\u0027 premye plas nan mitan tout l\u00F2t wa yo te dep\u00F2te lavil Babil\u00F2n tankou l\u0027 yo.",
    "Li wete rad prizonye ki te sou Jojakin lan, li f\u00E8 l\u0027 vin manje sou menm tab av\u00E8 l\u0027 chak jou jouk Jojakin mouri.",
    "Chak jou, wa a ba li sa li te bezwen pou l\u0027 viv, konsa, konsa, jouk li mouri."
  ]
]