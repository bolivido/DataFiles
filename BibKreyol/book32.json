[
  [
    "Men mesaj Sey\u00E8 a te bay Miche, moun lavil Morech\u00E8t, sou r\u00E8y Jotam, Akaz ak Ezekyas ki te wa nan peyi jida. Men vizyon ki gen rap\u00F2 ak Samari ak Jerizal\u00E8m Sey\u00E8 a te f\u00E8 Miche w\u00E8.",
    "Koute byen, nou menm tout nasyon yo. Pare z\u00F2r\u00E8y nou, nou tout k\u0027ap viv sou lat\u00E8. Sey\u00E8 a, Bondye a, pral akize nou. Tande! Li rete nan tanp ki apa pou li a, l\u0027ap pale.",
    "Sey\u00E8 a ap soti kote li rete a, l\u0027ap desann, l\u0027ap mache sou t\u00E8t m\u00F2n yo.",
    "M\u00F2n yo ap fonn anba pye l\u0027 tankou lasi nan dife. Y\u0027ap koule desann nan fon yo tankou lavalas k\u0027ap desann m\u00F2n.",
    "Tou sa ap rive paske p\u00E8p Izray\u00E8l la f\u00E8 bagay ki mal, paske pitit Jak\u00F2b yo f\u00E8 sa yo pa t\u0027 dwe f\u00E8. Ki moun ki reskonsab sa p\u00E8p Izray\u00E8l la f\u00E8 a? Se pa moun Samari, kapital peyi a? Ki moun k\u0027ap f\u00E8 idolatri nan peyi Jida a? Se pa moun lavil Jerizal\u00E8m?",
    "Se konsa Sey\u00E8 a di: M\u0027ap f\u00E8 lavil Samari tounen yon bann mazi nan plenn lan, yon jaden pou plante rezen. M\u0027ap voye tout miray li yo jete nan fon. Se fondasyon kay yo ase k\u0027ap rete pou moun w\u00E8.",
    "Y\u0027ap kraze tout zid\u00F2l yo an miy\u00E8t moso. Y\u0027ap boule tou sa yo te ofri bay zid\u00F2l yo nan dife. M\u0027ap f\u00E8 kay zid\u00F2l yo tounen pil w\u00F2ch. P\u00E8p la te vire do bay Bondye l\u00E8 yo t\u0027ap f\u00E8 zid\u00F2l sa yo, ou ta di madan marye k\u0027ap f\u00E8 jenn\u00E8s. Koulye a, y\u0027ap peye pou vire yo te vire do bay Bondye a.",
    "L\u00E8fini, Miche di: Se pout\u00E8t sa m\u0027ap plenn, m\u0027ap kriye. M\u0027ap pwonmennen mache pye at\u00E8, toutouni, pou m\u0027 f\u00E8 w\u00E8 lapenn mwen. M\u0027ap rele tankou frize, m\u0027ap wouke tankou chen.",
    "Pa gen renm\u00E8d pou maladi moun lavil Samari yo. Li kontaminen peyi Jida a. Li gen tan rive jouk nan p\u00F2tay kapital peyi p\u00E8p mwen an. Li gen tan rive lavil Jerizal\u00E8m.",
    "Pa kite moun lavil Gat yo konnen sa ki rive nou! Pa kite moun Ak\u00F2 yo w\u00E8 nou ap kriye! Woule k\u00F2 nou at\u00E8 nan pousy\u00E8, nou menm moun Betleafra.",
    "Pase pase nou, toutouni, t\u00E8t bese, nou menm moun lavil Safi. Moun ki rete nan ti bouk Zaanan an pa ka mete t\u00E8t yo dey\u00F2. L\u00E8 w\u0027a tande jan moun Betaez\u00E8l yo ap plenn, w\u0027a konnen ou p\u0027ap jwenn pwoteksyon b\u00F2 la ank\u00F2.",
    "Moun Maw\u00F2t yo nan lapenn. Pa gen sekou pou yo ank\u00F2, paske Sey\u00E8 a f\u00E8 mal\u00E8 a rive nan pap\u00F2t lavil Jerizal\u00E8m.",
    "Nou menm, moun lavil Lakis, nou m\u00E8t pare bon chwal pou cha nou yo. Se nou menm an premye nan peyi Izray\u00E8l ki te konmanse ap f\u00E8 sa ki mal. Se nou menm ki lak\u00F2z moun lavil Jerizal\u00E8m yo ap f\u00E8 peche konsa.",
    "Koulye a, nou menm moun peyi Jida, nou m\u00E8t di moun lavil Morech\u00E8t Gat yo orevwa, paske moun lavil Akzib yo bay manti, yo p\u0027ap pote ankenn sekou bay wa Izray\u00E8l yo.",
    "Kanta pou nou menm, moun lavil Marecha, mwen menm Sey\u00E8 a, m\u0027ap f\u00E8 l\u00E8nmi pran lavil la nan men nou. Grann\u00E8g nan peyi Izray\u00E8l yo pral kache nan twou w\u00F2ch Adoulam lan.",
    "Nou menm moun Jida, reziyen nou, paske sa f\u00E8 k\u00E8 nou f\u00E8 nou mal pou nou w\u00E8 sa timoun nou renmen anpil yo ap f\u00E8. Mare ren nou tankou moun ki nan lapenn, paske y\u0027ap dep\u00F2te timoun nou yo ale byen lwen nou."
  ],
  [
    "Ala mal sa pral mal pou moun ki kouche nan kabann yo ap f\u00E8 move plan, k\u0027ap kalkile mechanste yo pral f\u00E8! Kou jou kase, premye okazyon yo jwenn, yo f\u00E8 sa yo t\u0027ap kalkile a, paske yo gen pouvwa nan men yo.",
    "Yo anvi yon jaden, yo pran l\u0027. Yo anvi yon kay, yo antre kareman, yo pran l\u0027. Yo maltrete m\u00E8t kay la ak tout fanmi l\u0027. Yo bat moun yo, yo pran tout byen yo.",
    "Se pout\u00E8t sa, men sa Sey\u00E8 a di: M\u0027ap pare yon mal\u00E8 pou nou. Nou yonn p\u0027ap chape. Nou p\u0027ap ka gonfle lestonmak nou sou moun ank\u00F2, paske sa pral r\u00E8d pou nou.",
    "L\u00E8 jou a va rive, yo pral f\u00E8 chante sou nou. Y\u0027a plenn s\u00F2 nou, y\u0027a di: Nou p\u00E8di tou sa nou te genyen. Bondye kite moun l\u00F2t nasyon yo pran peyi a nan men nou. Wi, li pran jaden nou yo bay yon bann moun ki pa kw\u00E8 nan li.",
    "Konsa, l\u00E8 l\u00E8 a va rive, tout moun va sanble pou yo renm\u00E8t t\u00E8 a bay p\u00E8p Bondye a. Ou p\u0027ap jwenn p\u00E8sonn kanpe pou reklame yon p\u00F2syon pou ou.",
    "Moun yo ap plede di m\u0027: Sispann pale konsa! Ou pa f\u00E8t pou di bagay konsa. Sa w\u0027ap di a p\u0027ap janm rive.",
    "Nou menm, pitit Jak\u00F2b yo, Sey\u00E8 a gen l\u00E8 p\u00E8di pasyans ak nou? Eske nou kw\u00E8 l\u0027a f\u00E8 tout bagay sa yo vre? Eske paw\u00F2l li se pa bon paw\u00F2l pou moun k\u0027ap mache dwat yo?",
    "Sey\u00E8 a reponn: Nou leve d\u00E8y\u00E8 p\u00E8p mwen an tankou si nou te l\u00E8nmi yo. Moun ap mache k\u00E8 p\u00F2p\u00F2z san okenn lide chache moun kont, men nou la, n\u0027ap tann konsa pou nou v\u00F2l\u00F2 ata rad ki sou yo.",
    "Medam yo t\u0027ap viv ak k\u00E8 kontan lakay yo. Nou vini, nou mete yo dey\u00F2. Timoun yo t\u0027ap jwi benediksyon mwen ba yo. Nou vini, nou wete tou sa n\u00E8t nan men yo.",
    "Leve non! Al f\u00E8 wout nou! Pa gen repo pou nou isit la ank\u00F2! Nou f\u00E8 tw\u00F2p bagay derespektan. Nou f\u00E8 yo detwi peyi a. Y\u0027ap fini av\u00E8 l\u0027 n\u00E8t.",
    "Si yon moun ap plede pwonmennen bay manti pou twonpe moun, si li di: M\u0027ap f\u00E8 prediksyon pou nou: Men li, diven ak gw\u00F2g pral koule kou dlo, se moun konsa nou renmen pou pwof\u00E8t.",
    "Men, m\u0027ap reyini tout pitit Jak\u00F2b yo ansanm. M\u0027ap ranmase tout ti r\u00E8s ki rete nan moun Izray\u00E8l yo. M\u0027ap mennen yo ansanm tankou bann mouton k\u0027ap tounen nan pak yo. Peyi a pral tankou yon savann plen mouton. Li pral plen moun ank\u00F2.",
    "Bondye ap pran devan, l\u0027ap louvri yon chemen pou yo. Yo menm, y\u0027a kraze p\u00F2tay yo, y\u0027a pase lib soti dey\u00F2. Wa yo a va mache devan yo. Wi, se Sey\u00E8 a ki va mache alat\u00E8t yo."
  ],
  [
    "M\u0027a di yo: Koute byen, nou menm ki alat\u00E8t pitit Jak\u00F2b yo, nou tout k\u0027ap dirije p\u00E8p Izray\u00E8l la! Se pa devwa nou pou nou rann tout moun jistis?",
    "Men, se nou menm ank\u00F2 ki rayi moun k\u0027ap f\u00E8 sa ki byen. Nou renmen moun k\u0027ap f\u00E8 sa ki mal. N\u0027ap k\u00F2che p\u00E8p mwen an tou vivan, n\u0027ap filange l\u0027 jouk nan zo.",
    "N\u0027ap manje p\u00E8p mwen an. Nou k\u00F2che yo, nou kase tout zo nan k\u00F2 yo. Nou dekoupe yo tankou vyann yo pral kwit, tankou vyann nou mete nan chody\u00E8.",
    "Men, yon jou va rive, l\u00E8 sa a n\u0027a kriye nan pye Sey\u00E8 a, men li p\u0027ap reponn nou. Li p\u0027ap tande sa n\u0027ap di nan lapriy\u00E8 nou yo, paske nou f\u00E8 bagay ki mal.",
    "Men, gen yon bann pwof\u00E8t k\u0027ap twonpe p\u00E8p mwen an. Depi yo gen yon zo y\u0027ap souse, y\u0027ap mache di jan gen lap\u00E8 nan peyi a. Men, kite moun pa ba yo lajan, yo di pral gen lag\u00E8. Men sa Sey\u00E8 a di sou pwof\u00E8t sa yo:",
    "Pwof\u00E8t! Jou nou yo pr\u00E8t pou fini. Sol\u00E8y la ap kouche sou nou. Nou p\u0027ap f\u00E8 vizyon lannwit ank\u00F2. Nan f\u00E8nwa, nou p\u0027ap w\u00E8 anyen ank\u00F2.",
    "Moun k\u0027ap f\u00E8 prediksyon yo pral wont. Divin\u00F2 yo p\u0027ap konnen sa pou yo di. Yo pral rete men nan bouch, paske Bondye p\u0027ap reponn yo.",
    "Men, pou mwen menm, Miche, Sey\u00E8 a voye lespri l\u0027 sou mwen, li ban mwen f\u00F2s, li ban mwen pouvwa pou m\u0027 konnen sa ki dwat. Li ban mwen kouraj pou m\u0027 kanpe denonse f\u00F2f\u00E8 pitit Jak\u00F2b yo, pou m\u0027 di p\u00E8p Izray\u00E8l la nan figi l\u0027 sa l\u0027ap f\u00E8 ki mal la.",
    "Wi, koute m\u0027 non, nou menm ki alat\u00E8t pitit Jak\u00F2b yo, nou menm ch\u00E8f k\u0027ap dirije peyi Izray\u00E8l la. Nou pa renmen sa ki dwat. Nou vire lalwa a, nou f\u00E8 l\u0027 di sa nou vle.",
    "Se sou san moun n\u0027ap bati lavil Siyon an. Se sou lenjistis n\u0027ap bati lavil Jerizal\u00E8m.",
    "Moun ap achte ch\u00E8f yo ak lajan. Pr\u00E8t yo menm ap esplike lalwa a pou lajan. Ata pwof\u00E8t yo ap f\u00E8 prediksyon pou lajan tou. Yo tout yo pretann di Sey\u00E8 a av\u00E8k yo. Y\u0027ap di: O wi, anyen p\u0027ap rive nou! Sey\u00E8 a b\u00F2 kote nou!",
    "Se konsa, n\u0027ap lak\u00F2z peyi Siyon an pral tankou yon jaden y\u0027ap raboure. Jerizal\u00E8m ap tounen mazi. Gwo pyebwa pral kouvri tout m\u00F2n kote tanp lan ye a."
  ],
  [
    "Yon tan gen pou rive! L\u00E8 sa a, m\u00F2n kote tanp lan ye a va pi wo pase tout l\u00F2t m\u00F2n yo. L\u0027ap kanpe byen wo nan mitan m\u00F2n yo. Moun va soti an kantite toupatou vin sou li.",
    "Anpil moun l\u00F2t nasyon va vini, y\u0027a di: Ann ale sou m\u00F2n Sey\u00E8 a! Ann ale nan tanp Bondye p\u00E8p Izray\u00E8l la! L\u0027a moutre nou jan li vle nou viv la. Konsa, n\u0027a mache nan chemen l\u0027a mete devan nou an. Paske, Sey\u00E8 a rete sou m\u00F2n Siyon an, l\u0027ap bay l\u00F2d li. Sey\u00E8 a rete lavil Jerizal\u00E8m, l\u0027ap pale ak p\u00E8p li a.",
    "L\u0027ap regle kont nasyon yo gen yonn ak l\u00F2t, l\u0027ap s\u00E8vi jij pou gwo peyi ki byen lwen. Y\u0027ap pran mato, y\u0027ap f\u00E8 zam yo tounen zouti pou travay t\u00E8. Y\u0027ap f\u00E8 nepe yo tounen s\u00E8p\u00E8t. Nasyon yo p\u0027ap f\u00E8 lag\u00E8 yonn ak l\u00F2t ank\u00F2. Yo p\u0027ap janm aprann f\u00E8 lag\u00E8 ank\u00F2.",
    "Tout moun va viv ak k\u00E8 poze anba ton\u00E8l rezen yo, anba pye fig frans yo. Pesonn p\u0027ap chache yo kont. Sa se paw\u00F2l ki soti nan bouch Sey\u00E8 a!",
    "Chak nasyon ap viv dapre l\u00F2d bondye pa yo ba yo. Men nou menm, n\u0027ap viv dapre l\u00F2d Sey\u00E8 a, Bondye nou an, pou tout tan tout tan.",
    "Sey\u00E8 a di: Yon tan ap vini. L\u00E8 sa a, m\u0027a aji av\u00E8k p\u00E8p mwen an tankou yon gad\u00F2. M\u0027 aval chache moun ki t\u0027ap bwete yo. M\u0027a ranmase moun yo te chase byen lwen yo, moun mwen te pini yo.",
    "Av\u00E8k sa ki t\u0027ap bwete yo, m\u0027a mete peyi a kanpe ank\u00F2. M\u0027a f\u00E8 moun yo te dep\u00F2te yo tounen yon gwo nasyon. Mwen menm, Sey\u00E8 a, m\u0027a gouv\u00E8nen yo sou t\u00E8t m\u00F2n Siyon an, depi jou sa a jouk sa kaba.",
    "Ou menm, lavil Jerizal\u00E8m kote Bondye rete pou l\u0027 veye bann mouton l\u0027 yo, ou menm, ti m\u00F2n Of\u00E8l kote moun Siyon yo rete a, ou gen pou tounen kapital peyi a ank\u00F2 kote wa moun Jerizal\u00E8m yo ye a, jan sa te ye nan tan lontan an.",
    "Koulye a, poukisa w\u0027ap rele f\u00F2 konsa? Se paske ou p\u00E8di wa ou la? Poukisa w\u0027ap plenn konsa tankou yon fanm ki gen tranche? Se paske moun ki te konn ba ou kons\u00E8y la mouri?",
    "T\u00F2de k\u00F2 nou, nou menm moun lavil Jerizal\u00E8m! Plenn tankou fanm ki sou chouk\u00E8t! Paske, koulye a nou pral soti kite lavil la, nou pral rete nan bwa. N\u0027a rive jouk lavil Babil\u00F2n. Men, antan nou la, y\u0027a vin delivre nou. Sey\u00E8 a ap vin wete nou nan men l\u00E8nmi nou yo.",
    "Anpil nasyon ap reyini pou atake nou. Y\u0027ap di konsa: Se pou yo avili lavil Jerizal\u00E8m. Se pou nou w\u00E8 lavil Siyon an kraze n\u00E8t.",
    "Men, moun sa yo pa konnen lide Bondye gen nan t\u00E8t li. Yo pa konprann plan travay li. Li te sanble yo pou l\u0027 ka pini yo tankou l\u00E8 yo sanble pwa sou glasi anvan yo bat yo.",
    "Sey\u00E8 a di: Nou menm moun lavil Siyon, leve non! Foule l\u00E8nmi nou yo anba pye nou! M\u0027ap ban nou f\u00F2s, n\u0027ap tankou towo b\u00E8f ki gen k\u00F2n ak zago f\u00E8. N\u0027ap kraze anpil nasyon an miy\u00E8t moso. N\u0027a pran tou sa yo genyen ansanm ak tout rich\u00E8s yo, n\u0027a ofri yo ban mwen, mwen menm Sey\u00E8 a, ki m\u00E8t tout lat\u00E8."
  ],
  [
    "Nou menm, moun lavil Jerizal\u00E8m, sanble moun nou yo! Mete yon lame sou pye! Men yo s\u00E8nen lavil la toupatou. Y\u0027ap leve men yo sou ch\u00E8f p\u00E8p Izray\u00E8l la. Y\u0027ap ba li baton, y\u0027ap souflete l\u0027.",
    "Sey\u00E8 a di ank\u00F2: Men ou menm, lavil Betley\u00E8m, Efrata, ou se yonn nan pi piti nan tout lavil peyi Jida yo, se vre! Men, se nan mitan ou m\u0027ap f\u00E8 soti pou mwen yon ch\u00E8f pou p\u00E8p Izray\u00E8l la, yon ch\u00E8f k\u0027ap soti nan yon fanmi ki la depi lontan lontan.",
    "Se konsa, Sey\u00E8 a ap lage p\u00E8p li a nan men l\u00E8nmi li yo jouk l\u00E8 fi ki pou f\u00E8 pitit la va gen yon pitit gason. L\u00E8 sa a, r\u00E8s p\u00E8p Izray\u00E8l yo te dep\u00F2te a va tounen pou mete t\u00E8t ansanm ak p\u00E8p la.",
    "L\u00E8 ch\u00E8f sa a va vini, l\u0027a gouv\u00E8nen p\u00E8p li a av\u00E8k f\u00F2s Sey\u00E8 a ap ba li a, av\u00E8k pouvwa k\u0027ap mande resp\u00E8 paske l\u0027ap gouv\u00E8nen nan non Sey\u00E8 a, Bondye li a. P\u00E8p la va viv ak k\u00E8 poze, paske moun toupatou sou lat\u00E8 va rekon\u00E8t jan li gen pouvwa.",
    "L\u0027a f\u00E8 tout moun viv byen yonn ak l\u00F2t. L\u00E8 moun peyi Lasiri yo va anvayi peyi nou an, l\u00E8 y\u0027a pwonmennen mache nan tout peyi a, n\u0027a voye s\u00E8t ch\u00E8f, n\u0027a voye wit menm al konbat yo.",
    "Y\u0027a goumen, y\u0027a pran peyi moun Lasiri yo nan men yo. Av\u00E8k nepe yo, y\u0027a pran peyi Nenmw\u00F2d la nan men li. Y\u0027a delivre nou anba men moun Lasiri yo, l\u00E8 y\u0027a anvayi peyi a, l\u00E8 y\u0027a antre sou fwonty\u00E8 nou yo.",
    "L\u00E8 sa a, r\u00E8s moun ki vivan toujou nan p\u00E8p la va tankou lawouze Bondye voye. Y\u0027a viv nan mitan l\u00F2t nasyon yo. Y\u0027a tankou lapli k\u0027ap tonbe sou jaden k\u0027ap pouse, paske yo pa mete espwa yo nan moun men nan Bondye.",
    "R\u00E8s moun p\u00E8p Izray\u00E8l yo va viv nan mitan l\u00F2t nasyon yo, nan mitan anpil l\u00F2t nasyon. Y\u0027a tankou yon lyon nan mitan b\u00E8t nan bwa, osinon yon jenn ti lyon nan mitan bann mouton. Y\u0027ap pase nan mitan l\u00F2t nasyon yo. Y\u0027ap kraze yo anba pye yo, y\u0027ap dechikete yo. Pesonn p\u0027ap ka delivre moun anba men yo.",
    "Izray\u00E8l va leve kont l\u00E8nmi li yo, l\u0027a dispar\u00E8t yo n\u00E8t.",
    "Sey\u00E8 a di ank\u00F2: Jou sa a, m\u0027ap touye tout chwal batay nou yo. M\u0027a detwi tout cha nou yo.",
    "M\u0027ap detwi tout lavil nou bati nan peyi a, m\u0027ap kraze tout f\u00F2 ak tout ranpa nou yo.",
    "M\u0027a wete tout wanga nan peyi a. Nou p\u0027ap jwenn moun ki pou bat kat pou nou ank\u00F2.",
    "M\u0027ap detwi tout estati ak tout moniman nou te moute pou zid\u00F2l yo. Nou p\u0027ap gen lide adore bagay nou f\u00E8 ak men nou ank\u00F2.",
    "M\u0027ap derasinen tout pyebwa repozwa nan peyi a. M\u0027ap detwi tout lavil nou yo.",
    "L\u00E8 sa a, m\u0027ap fache, m\u0027ap f\u00E8 gwo k\u00F2l\u00E8, m\u0027ap pran revanj mwen sou tout nasyon ki pa t\u0027 obeyi m\u0027 yo."
  ],
  [
    "Koute sa Sey\u00E8 a ap di: -Leve non! Vin plede k\u00F2z ou devan gwo m\u00F2n yo! Kite ti m\u00F2n yo tande sa ou gen pou di a!",
    "Nou menm, m\u00F2n yo, nou menm ki fondasyon t\u00E8 a pou tout tan, tande plent Sey\u00E8 a ap vin pote pou p\u00E8p li a! Wi, li pral pote plent pou p\u00E8p Izray\u00E8l la! Li gen yon k\u00F2z pou l\u0027 plede ak li!",
    "Sey\u00E8 a di: Ooo! P\u00E8p mwen! Kisa mwen f\u00E8 nou kif\u00E8 nou bouke av\u00E8 m\u0027 konsa? Reponn mwen non!",
    "Mwen f\u00E8 nou soti kite peyi Lejip la. Mwen wete nou nan esklavaj nou te ye nan peyi sa a! Mwen voye Moyiz, Arawon ak Miryam pou kondi nou ale.",
    "Ooo! P\u00E8p mwen! Chonje sa Balak, wa peyi Moab la, te f\u00E8 lide f\u00E8 nou, ak ki jan Balaram, pitit B\u00E8y\u00F2 a, te reponn li! Chonje sa ki te rive nou nan vwayaj nou an, l\u00E8 nou te fin kite Sitim, anvan nou te rive Gilgal! Chonje tout bagay sa yo pou nou ka konprann sa m\u0027 te f\u00E8 pou delivre nou!",
    "L\u00E8 sa a, p\u00E8p la di: Kisa m\u0027a pote ofri bay Sey\u00E8 a, Bondye ki nan sy\u00E8l la, l\u00E8 m\u0027a vin adore l\u0027? Eske m\u0027a pote pou li jenn ti towo b\u00E8f ki f\u00E8k gen ennan pou yo ka boule pou li?",
    "Eske Sey\u00E8 a ap kontan si m\u0027 pote ba li mil belye mouton ak di mil barik lwil? Eske m\u0027a ofri premye pitit gason m\u0027 lan pou m\u0027 peye pou sa m\u0027 f\u00E8 ki mal? Eske mwen ka pran sa ki soti nan zantray mwen pou m\u0027 bay pou kouvri peche mwen?",
    "Y\u0027a reponn li: Non monch\u00E8. Sey\u00E8 a te moutre ou sa ki byen. Tou sa li mande ou, se pou ou f\u00E8 sa ki dwat, se pou ou gen k\u00E8 sansib nan tout sa w\u0027ap f\u00E8, se pou ou mache san l\u00F2g\u00E8y devan li.",
    "L\u00E8 yon moun gen konprann, li gen krentif pou Sey\u00E8 a. Sey\u00E8 a ap rele moun lavil Jerizal\u00E8m yo: Koute m\u0027 byen, nou tout ki reyini nan lavil la!",
    "Lakay moun mechan yo plen byen yo achte ak move lajan! Y\u0027ap s\u00E8vi ak fo mamit, bagay mwen pa vle w\u00E8.",
    "Ki jan ou vle pou m\u0027 padonnen bann moun sa yo k\u0027ap s\u00E8vi ak move balans, ak fo mamit?",
    "Moun rich nan lavil la ap peze p\u00F2v malere yo. Yo tout se yon bann mant\u00F2: Bonjou yo pa laverite!",
    "Se pout\u00E8t sa m\u0027ap manyen ak nou. Ak\u00F2z peche nou yo, m\u0027ap fini ak nou n\u00E8t.",
    "N\u0027ap manje, men vant nou p\u0027ap janm plen, n\u0027ap grangou toujou. L\u00E8 nou konprann se sere n\u0027ap sere pou pita, sa p\u0027ap s\u00E8vi nou anyen. Av\u00E8k lag\u00E8 m\u0027ap voye sou nou an, n\u0027ap p\u00E8di tou sa nou te sere a.",
    "N\u0027a plante, men se pa nou ki va rek\u00F2lte. N\u0027a kraze grenn oliv pou f\u00E8 lwil, men nou p\u0027ap gen tan s\u00E8vi av\u00E8 l\u0027. N\u0027a kraze rezen f\u00E8 diven, men nou p\u0027ap gen tan goute ladan l\u0027.",
    "Nou pran swiv move m\u00E8s wa Omri a ansanm ak move bagay wa Akab, pitit gason l\u0027 lan, t\u0027ap f\u00E8 a. N\u0027ap f\u00E8 menm bagay yo t\u0027ap f\u00E8 a toujou. Se pout\u00E8t sa, m\u0027ap f\u00E8 mal\u00E8 tonbe sou nou. Tout moun pral rele chalbari d\u00E8y\u00E8 nou. Moun toupatou pral trete nou tankou fatra."
  ],
  [
    "Ala mal\u00E8 pou mwen, mezanmi! Mwen tankou yon moun ki grangou nan mitan sezon rek\u00F2t epi ki pa jwenn yon ti fwi sou pyebwa, ni yon ti grenn rezen pou m\u0027 mete nan bouch mwen. Tout rezen fin keyi. Tout bon fig frans fin tonbe.",
    "Pa rete moun serye nan peyi a ank\u00F2. Pa gen moun k\u0027ap s\u00E8vi Bondye ak tout k\u00E8 yo. Tout moun ap tann chans pa yo pou mete men yo nan san. Moun ap mache mete p\u00E8len yonn pou l\u00F2t.",
    "Yo tout pase m\u00E8t nan f\u00E8 sa ki mal ak de men yo. Ch\u00E8f yo ap f\u00E8 egzijans. Jij yo ap mande lajan anba pou regle zaf\u00E8 pou moun. Grann\u00E8g yo menm mande sa yo vle. Se konsa yo tout yo f\u00E8 yon s\u00E8l bann ansanm.",
    "Moun ki ta pi bon nan mitan yo a, se ponya wouye. Sa ki ta yon ti jan pi serye a, li boule pase l\u00E8t kandelab, li koupe pase z\u00E8b razwa. Jou pou Bondye pini p\u00E8p li a pral rive, jan l\u0027 te voye yo av\u00E8ti l\u0027 la. L\u00E8 sa a, p\u00E8p la p\u0027ap konnen ni sa pou l\u0027 di ni sa pou l\u0027 f\u00E8.",
    "Pa mete konfyans ou nan zanmi! Pa apiye sou ankenn bon zanmi! Veye bouch ou ata ak madanm ou!",
    "L\u00E8 sa a, pitit gason p\u0027ap gen resp\u00E8 pou papa yo. Pitit fi ap kenbe t\u00E8t ak manman yo. B\u00E8lfi ap f\u00E8 kont ak b\u00E8lm\u00E8 yo. Pi gwo l\u00E8nmi ou se va pw\u00F2p moun k\u0027ap viv nan k\u00F2 kay ou.",
    "Men, se Sey\u00E8 a ki tout mwen. Av\u00E8k konfyans, m\u0027ap tann Bondye k\u0027ap vin pou delivre m\u0027 lan. Wi, Bondye mwen an ap tande m\u0027!",
    "Nou menm ki pa vle w\u00E8 lavil Jerizal\u00E8m, nou pa bezwen kontan w\u00E8 mal\u00E8 rive nou, nou menm moun lavil Jerizal\u00E8m. Nou tonbe, n\u0027a leve ank\u00F2! Nou te m\u00E8t chita nan f\u00E8nwa koulye a, Sey\u00E8 a va yon limy\u00E8 pou nou.",
    "Se pou nou sip\u00F2te k\u00F2l\u00E8 Sey\u00E8 a paske nou f\u00E8 peche kont Sey\u00E8 a. Men bout pou bout, l\u0027a pran defans nou, l\u0027a rann nou jistis. L\u0027ap mennen nou dey\u00F2 nan limy\u00E8 a ank\u00F2, n\u0027a viv pou nou w\u00E8 jistis Bondye.",
    "L\u00E8 sa a, l\u00E8nmi nou yo va w\u00E8 sa, y\u0027a wont, yo menm ki te konn ap mande nou: O wi! Kote Sey\u00E8 a, Bondye nou an! N\u0027a w\u00E8 ak je nou jan l\u00E8nmi nou yo ap fini. Y\u0027a foule yo anba pye, y\u0027a meprize yo tankou labou nan lari.",
    "Nou menm, moun lavil Jerizal\u00E8m, jou pou nou rebati miray lavil la pr\u00E8t pou rive. L\u00E8 sa a, y\u0027a agrandi peyi a.",
    "Wi, l\u00E8 sa a, moun nou yo va tounen soti toupatou vin jwenn nou. Y\u0027a soti nan peyi Lasiri b\u00F2 sol\u00E8y leve, y\u0027a soti Lejip nan sid, y\u0027a soti l\u00F2t b\u00F2 larivy\u00E8 Lefrat, y\u0027a soti byen lwen l\u00F2t b\u00F2 lanm\u00E8 ak l\u00F2t b\u00F2 m\u00F2n yo.",
    "Men, t\u00E8 a ap tounen dez\u00E8 ak\u00F2z mechanste moun k\u0027ap viv sou li yo.",
    "Sey\u00E8! Aji ak p\u00E8p ou te chwazi pou ou a tankou yon bon gad\u00F2 k\u0027ap pran swen mouton l\u0027 yo. Koulye a, p\u00E8p ou a rete pou kont li nan yon rakbwa ki antoure ak bon t\u00E8. Kite y\u0027 al manje nan b\u00E8l jaden peyi Bazan ak peyi Galarad jan yo te konn f\u00E8 l\u0027 nan tan lontan an!",
    "Sey\u00E8! F\u00E8 m\u00E8v\u00E8y pou nou jan ou te f\u00E8 l\u0027 l\u00E8 ou te f\u00E8 nou soti kite peyi Lejip la!",
    "Moun l\u00F2t nasyon yo va w\u00E8 sa, y\u0027a wont malgre tout f\u00F2s yo genyen. Y\u0027a mete men nan bouch. Y\u0027a sezi,",
    "y\u0027a trennen k\u00F2 yo at\u00E8 nan pousy\u00E8 tankou koul\u00E8v. Y\u0027a mache tankou b\u00E8t k\u0027ap trennen sou vant! Y\u0027a p\u00E8, y\u0027a kouri soti nan f\u00F2 yo. Y\u0027a tranble devan Bondye, y\u0027a tounen vin jwenn li. Y\u0027a tranble tankou f\u00E8y bwa ak\u00F2z Sey\u00E8 a.",
    "Pa gen bondye tankou ou, ou menm ki padonnen mechanste ti r\u00E8s ki rete nan p\u00E8p ou a, ou menm ki pa gade sou sa yo f\u00E8 ki mal. Ou pa fache pou tout tan. Ou pran tout plezi ou nan gen pitye pou moun.",
    "Wi, w\u0027a gen pitye pou nou ank\u00F2. W\u0027a pran peche nou yo mete anba pye ou. W\u0027a voye yo jete nan fon lanm\u00E8!",
    "W\u0027a moutre pitit Jak\u00F2b yo jan ou toujou kenbe paw\u00F2l ou. W\u0027a moutre pitit Abraram yo jan ou p\u0027ap janm sispann renmen yo, jan ou te s\u00E8mante l\u0027 bay zans\u00E8t nou yo nan tan lontan!"
  ]
]