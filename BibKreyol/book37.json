[
  [
    "Nan uity\u00E8m mwa dizy\u00E8m lanne r\u00E8y wa Dariyis, Sey\u00E8 a pale ak pwof\u00E8t Zakari, ki te pitit Berekya, pitit pitit Ido. Li ba li mesaj sa a pou p\u00E8p la.",
    "Li di li: -Mwen menm Sey\u00E8 a, mwen te fache anpil sou zans\u00E8t nou yo.",
    "Men koulye a, mwen menm Sey\u00E8 ki gen tout pouvwa a, men sa m\u0027 voye di nou: Tounen vin jwenn mwen, m\u0027a tounen vin jwenn nou tou. Se vre wi sa m\u0027ap di nou la a.",
    "Pa f\u00E8 tankou zans\u00E8t nou yo. Nan tan lontan pwof\u00E8t yo te ba yo mesaj mwen. Yo te di yo: Men sa Sey\u00E8 a di nou: Kite move chemen n\u0027ap swiv la. Sispann f\u00E8 sa ki mal. Men, yo pa t\u0027 koute m\u0027, yo f\u00E8 tankou se pa av\u00E8 yo m\u0027 t\u0027ap pale. Se vre wi sa m\u0027ap di la a.",
    "Kote zans\u00E8t nou yo ye koulye a? Eske pwof\u00E8t yo te ka viv san yo pa janm mouri?",
    "Men, sa m\u0027 te di nan paw\u00F2l ak l\u00F2d mwen te bay pwof\u00E8t yo, s\u00E8vit\u00E8 m\u0027 yo, pou zans\u00E8t nou yo, \u00E8ske sa pa rive yo vre? L\u00E8 sa a, yo vin r\u00E8gr\u00E8t sa yo te f\u00E8 a. Yo rekon\u00E8t mwen menm, Sey\u00E8 ki gen tout pouvwa a, mwen te pini yo pou jan yo t\u0027ap viv la, pou tou sa yo te f\u00E8 ki mal, jan mwen te soti pou m\u0027 f\u00E8 l\u0027 la.",
    "Nan dezy\u00E8m lanne r\u00E8y wa Dariyis, vennkatriy\u00E8m jou nan onzy\u00E8m mwa a, mwa yo rele Cheba a, Sey\u00E8 a bay pwof\u00E8t Zakari, pitit Berekya, pitit pitit Ido a, yon mesaj.",
    "Men ki jan pwof\u00E8t la rakonte l\u0027: -Mwen f\u00E8 yon vizyon nan mitan lannwit: Mwen w\u00E8 yon nonm sou yon chwal wouj. Li te kanpe nan mitan yon bann pye jasmen ki te nan yon ti fon anba pyebwa. Te gen yon chwal wouj, yon chwal alzan ak yon chwal blan kanpe d\u00E8y\u00E8 do l\u0027.",
    "Mwen mande: -Kisa chwal sa yo ye menm, m\u00E8t? Zanj ki t\u0027ap pale av\u00E8 m\u0027 lan reponn mwen: -Mwen pral f\u00E8 ou w\u00E8 sa yo ye.",
    "Nonm ki te kanpe nan mitan pye jasmen yo pran lapaw\u00F2l, li di m\u0027 konsa: -Se moun Sey\u00E8 a te voye al w\u00E8 sa k\u0027ap pase toupatou sou lat\u00E8.",
    "Chwal yo pale ak zanj Bondye a ki te kanpe nan mitan pye jasmen yo, yo di l\u0027 konsa: -Nou te ale toupatou sou lat\u00E8. Nou te w\u00E8 tout moun chita byen dousman lakay yo, san bri san kont.",
    "L\u00E8 sa a, zanj Sey\u00E8 a pran lapaw\u00F2l, epi li di: -Sey\u00E8 ki gen tout pouvwa, sa f\u00E8 swasanndizan depi ou ank\u00F2l\u00E8 sou lavil Jerizal\u00E8m ak sou lavil Jida yo. Kil\u00E8 w\u0027a resi gen pitye pou yo?",
    "Sey\u00E8 a reponn zanj ki t\u0027ap pale av\u00E8 m\u0027 lan. Li ba li bon paw\u00F2l pou remoute kouraj li.",
    "L\u00E8fini, zanj ki t\u0027ap pale av\u00E8 m\u0027 lan di m\u0027: -Men sa pou ou f\u00E8 moun yo konnen: Sey\u00E8 ki gen tout pouvwa a pale. Li di: Mwen renmen lavil Jerizal\u00E8m ki sou m\u00F2n Siyon an anpil anpil.",
    "Men, mwen move anpil sou nasyon k\u0027ap mennen lavi dous yo. Mwen te fache sou p\u00E8p mwen an, se vre. Men, mwen pa t\u0027 tw\u00F2 fache pase sa. Men, nasyon yo pwofite, yo f\u00E8 gwo mal\u00E8 sou li.",
    "Se pout\u00E8t sa, men sa Sey\u00E8 a di: M\u0027ap tounen vin jwenn lavil Jerizal\u00E8m ank\u00F2, m\u0027ap gen pitye pou li. Yo pral rebati tanp mwen an nan lavil la. Jerizal\u00E8m pral kanpe ank\u00F2. Se mwen men, Sey\u00E8 a, ki di sa:",
    "Zanj lan di m\u0027: -Men yon l\u00F2t bagay pou f\u00E8 yo konnen ank\u00F2. Sey\u00E8 a pale, li di konsa: Lavil mwen yo pral w\u00E8 zaf\u00E8 yo mache byen ank\u00F2. M\u0027ap gen pitye pou m\u00F2n Siyon an ank\u00F2. Mwen pral chwazi lavil Jerizal\u00E8m pou li rele m\u0027 pa m\u0027 ank\u00F2.",
    "Apre sa, mwen f\u00E8 yon l\u00F2t vizyon, mwen leve je m\u0027 gade. Mwen w\u00E8 kat k\u00F2n b\u00E8f.",
    "Mwen mande zanj ki t\u0027ap pale av\u00E8 m\u0027 lan: -Kisa k\u00F2n sa yo ye, m\u00E8t? Li reponn mwen: -K\u00F2n sa yo, se nasyon ki te dep\u00F2te moun peyi Jida yo, p\u00E8p Izray\u00E8l la ansanm ak moun lavil Jerizal\u00E8m yo.",
    "Apre sa, Sey\u00E8 a f\u00E8 m\u0027 w\u00E8 kat b\u00F2s f\u00F2jon ak mato nan men yo.",
    "Mwen mande l\u0027: -Kisa moun sa yo vin f\u00E8 la a? Li reponn mwen: -K\u00F2n sa yo, se nasyon ki te dep\u00F2te tout p\u00E8p peyi Jida a, ki te f\u00E8 tout moun Jida yo t\u0027ap mache t\u00E8t bese. Men, b\u00F2s f\u00F2jon sa yo vini pou yo f\u00E8 nasyon yo p\u00E8, pou kraze pouvwa tout nasyon ki t\u0027ap pwofite sou p\u00E8p peyi Jida a, l\u00E8fini ki te gaye yo toupatou."
  ],
  [
    "Apre sa, mwen f\u00E8 yon l\u00F2t vizyon, mwen leve je m\u0027 gade. Mwen w\u00E8 yon nonm av\u00E8k yon chenn pou mezire nan men l\u0027.",
    "Mwen mande l\u0027: -Kote ou prale? Li reponn mwen: -Mwen pral pran mezi lavil Jerizal\u00E8m, pou m\u0027 w\u00E8 ki long\u00E8 ak ki laj\u00E8 li genyen.",
    "Zanj ki t\u0027ap pale av\u00E8k mwen an te rete kanpe. Yon l\u00F2t zanj pwoche devan l\u0027 vin jwenn li.",
    "Premye zanj lan di dezy\u00E8m lan: -Kouri al di jenn gason ou w\u00E8 ak chenn nan men l\u0027 lan: sit\u00E8lman pral gen moun ak b\u00E8t nan lavil Jerizal\u00E8m, yo p\u0027ap bezwen bati miray pou f\u00E8men l\u0027.",
    "Sey\u00E8 a pale, li f\u00E8 konnen se li menm k\u0027ap tankou yon gwo miray dife k\u0027ap f\u00E8 wonn lavil la pou pwoteje l\u0027. Li di: M\u0027ap rete nan mitan lavil la ak tout pouvwa mwen.",
    "Men sa Sey\u00E8 a di: -Ey! Nou menm mwen te gaye nan kat kwen lat\u00E8 yo, kouri, kouri kite peyi ki nan n\u00F2 a.",
    "Ey! Nou menm moun Siyon ki rete lavil Babil\u00F2n yo, sove k\u00F2 nou!",
    "Men sa Sey\u00E8 ki gen tout pouvwa di: Se li menm ki voye m\u0027. Men sa li di sou nasyon ki te piye p\u00E8p li a. Si yon moun manyen p\u00E8p la, se tankou si li te foure dw\u00E8t nan je m\u0027.",
    "Mwen menm mwen pral regle ak nou. Moun nou te f\u00E8 tounen esklav yo, se yo menm ank\u00F2 ki pral piye nou. L\u00E8 sa a, tout moun va konnen se Sey\u00E8 ki gen tout pouvwa a ki te voye m\u0027.",
    "Sey\u00E8 a di ank\u00F2: -Nou menm moun lavil Jerizal\u00E8m, chante! F\u00E8 k\u00E8 nou kontan! Men m\u0027ap vini pou m\u0027 rete nan mitan nou! Se mwen menm, Sey\u00E8 a, ki di sa!",
    "L\u00E8 sa a, anpil nasyon va vin jwenn Sey\u00E8 a pou yo s\u00E8vi l\u0027. Se p\u00E8p pa li menm y\u0027ap ye. L\u0027a vin rete nan mitan yo. L\u00E8 sa a, n\u0027a konnen se Sey\u00E8 ki gen tout pouvwa a ki te voye m\u0027 kote nou.",
    "Sey\u00E8 a va pran peyi Jida a pou li tankou p\u00F2syon pa l\u0027 nan t\u00E8 yo mete apa pou li a. L\u0027a chwazi lavil Jerizal\u00E8m ank\u00F2.",
    "Se pou tout moun pe bouch yo devan Sey\u00E8 a, paske l\u0027ap soti kote ki apa pou li a, l\u0027ap vin delivre nou!"
  ],
  [
    "Apre sa, Sey\u00E8 a f\u00E8 m\u0027 w\u00E8 Jozye, granpr\u00E8t la, ki te kanpe devan zanj Sey\u00E8 a. Satan menm te kanpe sou b\u00F2 dwat Jozye pou l\u0027 te ka akize l\u0027.",
    "Zanj Sey\u00E8 a di Satan konsa: -Se pou Sey\u00E8 a regle ou, Satan. Wi, se pou Sey\u00E8 a ki renmen lavil Jerizal\u00E8m lan regle ou! Nonm sa a tankou yon bout bwa tou limen yo kouri wete nan dife pou l\u0027 pa fin boule n\u00E8t.",
    "Jozye te kanpe la devan zanj Sey\u00E8 a, ak rad li tou sal.",
    "Zanj lan pran lapaw\u00F2l ank\u00F2, li pale ak l\u00F2t zanj ki te la tou devan li. Li di yo: -Wete rad sal ki sou li a. Epi li di Jozye konsa: -Ou w\u00E8. Mwen wete tout peche ou yo. M\u0027ap ba ou b\u00E8l rad pw\u00F2p pou ou mete sou ou.",
    "L\u00E8fini, li pase yon l\u00F2d, li di l\u00F2t zanj yo: -Mare t\u00E8t li ak yon mouchwa pw\u00F2p. Yo mare t\u00E8t Jozye ak yon b\u00E8l mouchwa pw\u00F2p, epi yo mete rad pw\u00F2p sou li. Zanj lan menm te kanpe la ap gade.",
    "Apre sa, zanj Sey\u00E8 a pale ak Jozye, li di l\u0027 konsa:",
    "-Men sa Sey\u00E8 ki gen tout pouvwa a di ou: Si ou f\u00E8 sa mwen di ou f\u00E8, si ou swiv l\u00F2d mwen ba ou yo, se ou menm ki pral gouv\u00E8nen kay mwen an. W\u0027a reskonsab lakou m\u0027 lan. M\u0027a koute lapriy\u00E8 ou menm jan mwen koute lapriy\u00E8 zanj ki devan m\u0027 yo.",
    "Koute byen, ou menm Jozye, granpr\u00E8t la, ansanm ak pr\u00E8t par\u00E8y ou yo ki la devan ou. Nou pral s\u00E8vi remak pou bagay ki gen pou rive a. M\u0027ap f\u00E8 s\u00E8vit\u00E8 m\u0027 lan, sa yo rele Boujon an, vini.",
    "Men m\u0027ap mete yon w\u00F2ch devan Jozye. W\u00F2ch sa a gen s\u00E8t fas. Se mwen menm ki pral make paw\u00F2l ki pou make sou w\u00F2ch la. Se mwen menm Sey\u00E8 ki gen tout pouvwa a ki di sa. M\u0027ap pran yon s\u00E8l jou pou m\u0027 wete tout peche ki nan peyi a.",
    "Jou sa a, yonn pral envite l\u00F2t vin lakay nou anba pye rezen ak pye fig frans nou yo. Se Sey\u00E8 ki gen tout pouvwa a menm ki di sa."
  ],
  [
    "Zanj ki t\u0027ap pale ak mwen an vini ank\u00F2. Li souke m\u0027 tankou yo souke yon moun k\u0027ap d\u00F2mi pou f\u00E8 l\u0027 leve.",
    "Li di m\u0027 konsa: -Sa ou w\u00E8 la a? Mwen reponn li: -Mwen w\u00E8 yon lanp s\u00E8t branch an l\u00F2 ki kanpe at\u00E8. Li gen yon gwo b\u00F2l nan t\u00E8t li, av\u00E8k s\u00E8t lanp sou reb\u00F2 b\u00F2l la. Chak lanp gen s\u00E8t b\u00F2b\u00E8ch pou s\u00E8t m\u00E8ch.",
    "B\u00F2 lanp s\u00E8t branch lan te gen de pye oliv, yonn sou b\u00F2 dwat, yonn sou b\u00F2 g\u00F2ch.",
    "Apre sa, mwen pran lapaw\u00F2l, mwen mande zanj ki t\u0027ap pale av\u00E8 m\u0027 lan: -M\u00E8t, kisa bagay sa yo ye?",
    "Li reponn mwen: -Ou pa konn sa sa yo ye? Mwen reponn li: -Non, m\u00E8t! M\u0027 pa konnen non!",
    "L\u00E8 sa a, zanj ki t\u0027ap pale av\u00E8 m\u0027 lan reponn mwen, li di m\u0027: -Men mesaj Sey\u00E8 a voye pou Zowobab\u00E8l: Se pa av\u00E8k vanyan s\u00F2lda ou yo, ni av\u00E8k pw\u00F2p kouraj ou ou pral rive nan sa ou gen pou f\u00E8 a. Men se va av\u00E8k pouvwa lespri pa m\u0027 m\u0027ap ba ou a. Se Sey\u00E8 ki gen tout pouvwa a menm ki di sa.",
    "Pi gwo antrav yo pral dispar\u00E8t devan ou, Zowobab\u00E8l! Pi gwo m\u00F2n lan ap tounen yon plenn. Ou gen pou ou pran yon b\u00E8l w\u00F2ch ladan l\u0027 pou f\u00E8 lento p\u00F2tay tanp lan. L\u00E8 sa a tout moun va rele: Ala b\u00E8l sa b\u00E8l! M\u00E8si pou li!",
    "Sey\u00E8 a pale av\u00E8 m\u0027 ank\u00F2, li di m\u0027:",
    "-Zowobab\u00E8l mete men nan fondasyon kay la. Li gen pou l\u0027 fini l\u0027. L\u00E8 sa a, p\u00E8p mwen an va konnen se mwen menm, Sey\u00E8 a, ki te voye ou b\u00F2 kote yo.",
    "Yo te pran ti konmansman sa yo pou anyen. Men, ala kontan y\u0027a kontan l\u00E8 y\u0027a w\u00E8 Zowobab\u00E8l ap kontwole travay la, filaplon li nan men l\u0027! Zanj lan di m\u0027 ank\u00F2: -Lanp s\u00E8t branch ou w\u00E8 la a se s\u00E8t je Sey\u00E8 a ki w\u00E8 tou sa k\u0027ap pase sou lat\u00E8.",
    "Mwen mande l\u0027: -De pye oliv ki chak b\u00F2 lanp s\u00E8t branch lan, yonn sou b\u00F2 dwat, yonn sou b\u00F2 g\u00F2ch, kisa yo ye?",
    "De branch oliv sou kote de ti tiyo an l\u00F2 kote lwil ap koule a, kisa yo vle di?",
    "Li reponn mwen. -Ou pa konnen sa yo vle di? Mwen di l\u0027: -Non, m\u00E8t. M\u0027 pa konnen non!",
    "Li di m\u0027 konsa: -Se de moun Bondye chwazi pou f\u00E8 travay Sey\u00E8 a, M\u00E8t lat\u00E8 a."
  ],
  [
    "Mwen w\u00E8 yon l\u00F2t vizyon ank\u00F2, mwen leve je m\u0027 gade. Mwen w\u00E8 yon liv an f\u00F2m yon woulo papye k\u0027ap vole nan sy\u00E8l la.",
    "Zanj ki t\u0027ap pale av\u00E8 m\u0027 lan di m\u0027: -Kisa ou w\u00E8? Mwen reponn li: -Mwen w\u00E8 yon liv an f\u00F2m yon woulo k\u0027ap vole nan sy\u00E8l la. Li gen trant pye long\u00E8 ak kenz pye laj\u00E8.",
    "Epi li di m\u0027: -Se madichon ki pral tonbe sou tout lat\u00E8. Dapre sa ki ekri sou yon b\u00F2 liv la, yo pral f\u00E8 tout v\u00F2l\u00F2 dispar\u00E8t nan peyi a. Dapre sa ki ekri sou l\u00F2t b\u00F2 a, moun k\u0027ap f\u00E8 s\u00E8man pou bay manti pral dispar\u00E8t nan peyi a tou.",
    "Sey\u00E8 ki gen tout pouvwa a di konsa se li menm menm ki voye madichon sa a pou li antre nan kay tout moun k\u0027ap v\u00F2l\u00F2, ak nan kay tout moun k\u0027ap pran non m\u0027 f\u00E8 s\u00E8man pou bay manti. L\u0027a rete nan kay moun sa yo. Tankou dife, l\u0027ap boule tout bwa ak tout w\u00F2ch kay yo.",
    "Zanj ki t\u0027ap pale av\u00E8 m\u0027 lan par\u00E8t ank\u00F2, li di m\u0027 konsa: -Leve je ou. Gade sa k\u0027ap vin koulye a.",
    "Mwen mande l\u0027: -Kisa l\u0027 ye? Li reponn mwen: -Se yon panyen. Se peche moun yo ap f\u00E8 nan tout peyi a ki ladan l\u0027.",
    "Panyen an te gen yon kouv\u00E8ti plon. Kouv\u00E8ti a leve. Mwen w\u00E8 yon gwo fanm chita anndan panyen an.",
    "Zanj lan di m\u0027 konsa: -Fanm sa a, se mechanste ki non l\u0027! L\u00E8fini, li peze l\u0027 antre nan panyen an epi li mete kouv\u00E8ti plon an sou li.",
    "Apre sa mwen leve je m\u0027 gade, mwen w\u00E8 de fanm. Yo te gen gwo z\u00E8l tankou sig\u00F2y. Yo t\u0027ap vole nan sy\u00E8l la vini. Yo pran panyen an, yo moute av\u00E8 l\u0027.",
    "Mwen mande zanj ki t\u0027ap pale av\u00E8 m\u0027 lan: -Kote yo prale ak panyen an la a?",
    "Li reponn mwen: -Yo pral bati yon tanp pou li nan peyi Babil\u00F2n. Y\u0027ap f\u00E8 yon pye pou li. L\u00E8fini, y\u0027ap mete l\u0027 la pou moun adore l\u0027."
  ],
  [
    "Mwen f\u00E8 yon l\u00F2t vizyon ank\u00F2, mwen leve je m\u0027 gade. Mwen w\u00E8 kat cha lag\u00E8 ki t\u0027ap soti nan fant de m\u00F2n f\u00E8t an kwiv.",
    "Premye cha a te gen chwal wouj ki t\u0027ap rale l\u0027. Dezy\u00E8m cha a te gen chwal nwa ki t\u0027ap rale l\u0027.",
    "Twazy\u00E8m cha a te gen chwal blan ki t\u0027ap rale l\u0027. Katriy\u00E8m cha a te gen chwal takte wouj ki t\u0027ap rale l\u0027.",
    "Mwen pran lapaw\u00F2l, mwen mande zanj ki t\u0027ap pale av\u00E8 m\u0027 lan: -Sa sa yo ye, m\u00E8t?",
    "Zanj lan reponn mwen: -Se kat van ki f\u00E8k soti devan M\u00E8t tout lat\u00E8 a.",
    "Cha chwal nwa yo t\u0027ap rale a pran direksyon peyi ki sou b\u00F2 n\u00F2 a. Cha chwal blan yo t\u0027ap rale a pran menm direksyon an. Cha chwal takte wouj yo t\u0027ap rale a pran direksyon peyi ki sou b\u00F2 sid la.",
    "L\u00E8 chwal takte wouj yo par\u00E8t, yo t\u0027ap pyafe, yo pa t\u0027 ka tann ank\u00F2 pou y\u0027 al toupatou sou lat\u00E8. Zanj lan di yo: -Ale toupatou sou lat\u00E8! Yo kouri ale toupatou sou lat\u00E8.",
    "L\u00E8fini, zanj lan rele m\u0027, li di m\u0027 konsa: -Chwal ou w\u00E8 ki pran direksyon peyi ki sou b\u00F2 n\u00F2 a f\u00E8 k\u00F2l\u00E8 Sey\u00E8 a tonbe.",
    "Sey\u00E8 a pale av\u00E8 m\u0027 ank\u00F2. Li di m\u0027 konsa:",
    "-W\u0027a pran ofrann moun ki soti nan peyi kote yo te dep\u00F2te yo a: Eldayi, Tobija ak Jedaya. W\u0027a ale lakay Jozyas, pitit gason Sofoni an, ki f\u00E8k rive soti lavil Babil\u00F2n.",
    "W\u0027a pran ajan ak l\u00F2 yo te ba ou yo, w\u0027a f\u00E8 yon kouw\u00F2n, w\u0027a mete l\u0027 sou t\u00E8t Jozye, pitit gason Jozadak la, granpr\u00E8t la.",
    "L\u00E8fini, w\u0027a pale av\u00E8 l\u0027, w\u0027a di l\u0027: Men sa Sey\u00E8 a di: Men moun yo rele Boujon an. Li pral pouse kote li ye a. Li pral rebati kay ki apa pou Sey\u00E8 a.",
    "Se li menm ki pral rebati kay ki apa pou Sey\u00E8 a. Yo pral konsidere l\u0027 tankou yon wa. Li pral chita sou f\u00F2t\u00E8y la pou l\u0027 gouv\u00E8nen p\u00E8p mwen an. Va gen yon pr\u00E8t b\u00F2 kote l\u0027. Y\u0027a travay ansanm ak k\u00E8 poze.",
    "Kouw\u00F2n lan menm va rete nan kay ki apa pou Sey\u00E8 a. L\u0027a s\u00E8vi pou f\u00E8 moun toujou chonje Eldayi, Tobija, Jedaja ak Jozyas, pitit gason Sofoni an.",
    "Moun ki rete byen lwen va vini, y\u0027a ede nou rebati tanp Sey\u00E8 a. L\u00E8 sa a, n\u0027a konnen se Sey\u00E8 ki gen tout pouvwa a ki te voye m\u0027 kote nou. Se sa menm ki va rive si nou f\u00E8 tou sa Sey\u00E8 a, Bondye nou an, ban nou l\u00F2d f\u00E8."
  ],
  [
    "Katriy\u00E8m jou nan nevy\u00E8m mwa yo rele mwa Kislev, nan katriy\u00E8m lanne r\u00E8y wa Dariyis, Sey\u00E8 a pale ak Zakari.",
    "Moun lavil Bet\u00E8l yo te voye Charez\u00E8 ak Reg\u00E8m Mel\u00E8k ansanm ak moun pa yo vin lapriy\u00E8 nan pye Sey\u00E8 a.",
    "Yo te voye yo vin mande pr\u00E8t yo ansanm ak pwof\u00E8t k\u0027ap s\u00E8vi nan tanp Sey\u00E8 a keksyon sa a: -Pandan senky\u00E8m mwa a, \u00E8ske se pou nou toujou pran lapenn pou tanp yo te detwi a? Eske se pou nou toujou f\u00E8 j\u00E8n jan nou te konn f\u00E8 pandan tout lanne anvan yo?",
    "L\u00E8 sa a, Sey\u00E8 ki gen tout pouvwa a pale av\u00E8 m\u0027, li di m\u0027 konsa:",
    "-Pale ak tout moun ki nan peyi a ansanm ak pr\u00E8t yo tou. Mande yo pou mwen: Sa f\u00E8 swasanndizan depi n\u0027ap f\u00E8 j\u00E8n, depi n\u0027ap pran lapenn sou chak senky\u00E8m ak sety\u00E8m mwa. Eske se pou mwen nou te f\u00E8 tou sa?",
    "Konsa tou, l\u00E8 nou t\u0027ap manje, l\u00E8 nou t\u0027ap bw\u00E8, \u00E8ske se pa t\u0027 pou pw\u00F2p plezi pa nou?",
    "Se menm mesaj sa a Sey\u00E8 a te voye pwof\u00E8t tan lontan yo vin di nou. L\u00E8 sa a, lavil Jerizal\u00E8m te plen moun, zaf\u00E8 yo t\u0027ap mache byen. Te plen moun ap viv nan ti bouk ki toutotou lavil la, nan z\u00F2n Neg\u00E8v la ak nan plenn sou b\u00F2 sol\u00E8y kouche a.",
    "Sey\u00E8 a pale ak Zakari, li di l\u0027 konsa:",
    "-Mwen te pale ak p\u00E8p mwen an, mwen te di yo se pou yo rann jistis san patipri. Se pou yo aji ak bon k\u00E8 yonn ak l\u00F2t, se pou yo gen pitye yonn pou l\u00F2t.",
    "Pa peze v\u00E8v yo, ni timoun san papa yo, ni moun l\u00F2t nasyon k\u0027ap viv nan mitan nou, ni moun ki nan nesesite. Pa rete ap kalkile nan t\u00E8t nou jan pou nou f\u00E8 l\u00F2t moun mal.",
    "Men, yo te derefize koute m\u0027. Yo t\u0027ap f\u00E8 wondonmon. Yo bouche z\u00F2r\u00E8y yo pou yo pa tande.",
    "Yo f\u00E8 k\u00E8 yo di kou w\u00F2ch pou yo pa tande l\u00F2d ak mesaj mwen menm, Sey\u00E8 ki gen tout pouvwa a, mwen te voye ba yo. Se Lespri Sey\u00E8 a menm ki te mete nan bouch pwof\u00E8t tan lontan yo mesaj sa yo. Se konsa Sey\u00E8 ki gen tout pouvwa a te move anpil sou yo.",
    "Sa ki rive l\u00E8 sa a? Menm jan yo pa t\u0027 koute l\u0027 l\u00E8 li t\u0027ap pale ak yo a, li menm tou, li pa t\u0027 reponn yo l\u00E8 yo te lapriy\u00E8 nan pye l\u0027.",
    "Li gaye yo nan mitan yon bann nasyon yo pa t\u0027 konnen. L\u00E8nmi fin devalize tout peyi a, yo pa kite pesonn ladan l\u0027. Yon bon peyi konsa, yo f\u00E8 l\u0027 tounen yon dez\u00E8."
  ],
  [
    "Sey\u00E8 ki gen tout pouvwa a te bay Zakari mesaj sa a:",
    "-Men sa Sey\u00E8 ki gen tout pouvwa a di: Mwen sit\u00E8lman renmen moun m\u00F2n Siyon yo, mwen f\u00E8 jalouzi anpil pou yo. Mwen f\u00E8 k\u00F2l\u00E8 sou l\u00E8nmi yo.",
    "Men sa Sey\u00E8 ki gen tout pouvwa a di ank\u00F2: M\u0027ap tounen sou m\u00F2n Siyon an. Mwen pral rete nan mitan lavil Jerizal\u00E8m. Y\u0027a rele Jerizal\u00E8m Lavil kote moun kenbe pye Bondye yo f\u00E8m. Y\u0027a rele m\u00F2n Sey\u00E8 ki gen tout pouvwa a M\u00F2n ki apa pou Sey\u00E8 a.",
    "Men sa Sey\u00E8 ki gen tout pouvwa a di ank\u00F2: N\u0027a w\u00E8 vye granmoun, fanm kou gason, vin chita sou plas piblik nan lavil Jerizal\u00E8m. Yo chak va gen yon baton nan men yo pou yo ka mache t\u00E8lman y\u0027ap vye granmoun.",
    "Lari yo va plen ti gason ak ti fi k\u0027ap jwe konsa toupatou.",
    "Men sa Sey\u00E8 ki gen tout pouvwa a di ank\u00F2: Pou ti ponyen moun ki rete koulye a nan peyi a, sa se yon bagay yo di ki pa ka rive. Men, pa pou mwen. Se Sey\u00E8 a menm ki di sa.",
    "Men sa Sey\u00E8 ki gen tout pouvwa a di ank\u00F2. Se mwen menm k\u0027ap delivre p\u00E8p mwen an, k\u0027ap f\u00E8 yo soti nan peyi ki sou b\u00F2 sol\u00E8y leve a ak nan peyi ki sou b\u00F2 sol\u00E8y kouche a.",
    "M\u0027ap mennen yo tounen pou yo ka rete lavil Jerizal\u00E8m ank\u00F2. Y\u0027a pou mwen yon p\u00E8p ki rele m\u0027 pa m\u0027. Mwen menm m\u0027a Bondye yo. M\u0027a kenbe kontra mwen te pase ak yo a. Yo menm, y\u0027a f\u00E8 sa m\u0027a mande yo f\u00E8.",
    "Sey\u00E8 ki gen tout pouvwa a pale, li di konsa: -Pran kouraj, nou menm k\u0027ap tande koulye a nan bouch pwof\u00E8t yo menm mesaj Bondye te bay l\u00E8 yo t\u0027ap mete men nan fondasyon tanp Sey\u00E8 a pou rebati kay ki apa pou li a.",
    "Paske, anvan jou sa yo, pa t\u0027 gen travay ni pou moun ni pou b\u00E8t. Pesonn pa t\u0027 ka ale vini ak k\u00E8 poze nan peyi a pout\u00E8t l\u00E8nmi yo. Mwen te f\u00E8 moun leve yonn kont l\u00F2t.",
    "Men koulye a, mwen pral aji yon l\u00F2t jan ak ti r\u00E8s moun ki vivan toujou nan peyi a. Se Sey\u00E8 ki gen tout pouvwa a ki di sa.",
    "Y\u0027a plante jaden yo ak k\u00E8 poze. Pye rezen yo va donnen, t\u00E8 a va bay rek\u00F2t. Lapli va tonbe sot nan sy\u00E8l la. M\u0027a bay ti r\u00E8s moun ki vivan toujou nan p\u00E8p la tout benediksyon sa yo.",
    "Nou menm moun Jida ak moun Izray\u00E8l, menm jan yon l\u00E8 mwen te f\u00E8 nou tounen yon madichon nan mitan l\u00F2t nasyon yo, konsa tou m\u0027a delivre nou, m\u0027a f\u00E8 nou tounen benediksyon nan mitan l\u00F2t nasyon yo. Nou pa bezwen p\u00E8. Pran kouraj!",
    "Men sa Sey\u00E8 ki gen tout pouvwa a di ank\u00F2: -L\u00E8 zans\u00E8t nou yo te f\u00E8 m\u0027 fache sou yo, mwen te pran desizyon pou m\u0027 te pini yo. Mwen pa t\u0027 chanje lide.",
    "Konsa tou, koulye a mwen pran desizyon pou m\u0027 beni moun lavil Jerizal\u00E8m ak moun fanmi Jida yo. Nou pa bezwen p\u00E8 anyen.",
    "Men sa pou nou f\u00E8: L\u00E8 n\u0027ap pale yonn ak l\u00F2t, pa bay manti. Nan tribinal, se pou nou rann jistis san patipri pou tout moun ka viv byen yonn ak l\u00F2t.",
    "Pa f\u00E8 plan pou nou aji mal yonn ak l\u00F2t. Pa f\u00E8 s\u00E8man, l\u00E8fini pou n\u0027ap bay manti pou akize moun. Paske, tou sa se bagay mwen pa vle w\u00E8. Se Sey\u00E8 a menm ki di sa!",
    "Sey\u00E8 ki gen tout pouvwa a pale ak Zakari ank\u00F2, li di l\u0027 konsa:",
    "-J\u00E8n yo konn f\u00E8 chak katriy\u00E8m mwa, chak senky\u00E8m mwa, chak sety\u00E8m mwa ak chak dizy\u00E8m mwa a pral yon plezi, yon k\u00E8 kontan pou moun Jida yo, yon okazyon pou yo f\u00E8 f\u00E8t. Se pou nou renmen viv byen yonn ak l\u00F2t san bay manti.",
    "Sey\u00E8 ki gen tout pouvwa a di ank\u00F2: -Yon l\u00E8 gen pou rive moun va soti nan gwo lavil l\u00F2t peyi yo pou yo vini lavil Jerizal\u00E8m.",
    "Moun va soti nan yon lavil, y\u0027a ale nan yon l\u00F2t, y\u0027a di moun ki la yo: Ann al adore Sey\u00E8 ki gen tout pouvwa a! Ann al lapriy\u00E8 nan pye Sey\u00E8 a pou mande l\u0027 benediksyon. Ann ale non!",
    "Anpil moun ap soti nan gran peyi, y\u0027ap vini lavil Jerizal\u00E8m pou yo adore Sey\u00E8 ki gen tout pouvwa a. Y\u0027ap vin lapriy\u00E8 nan pye l\u0027 pou mande l\u0027 benediksyon.",
    "Wi, men sa Sey\u00E8 ki gen tout pouvwa a di ank\u00F2: L\u00E8 sa a, dis moun ap soti nan l\u00F2t peyi kote yo pale l\u00F2t lang, y\u0027a kenbe yon jwif nan rad, y\u0027a di l\u0027: Nou vle ale av\u00E8 ou, paske nou tande se av\u00E8k jwif yo Bondye ye."
  ],
  [
    "Men mesaj Sey\u00E8 a bay pou f\u00E8 konnen volonte li: Li pran desizyon pou l\u0027 pini moun peyi Adrak yo ansanm ak moun lavil Damas yo. Se pa s\u00E8lman branch fanmi Izray\u00E8l yo ki pou Sey\u00E8 a. Tout lat\u00E8 n\u00E8t se pou li.",
    "Peyi Amat ki sou fwonty\u00E8 peyi Adrak la pou li tou. Moun lavil Tir ak moun lavil Sidon yo ki gen anpil ladr\u00E8s, se pou li yo ye tou.",
    "Lavil Tir bati gwo miray ranpa ak f\u00F2. Yo anpile l\u00F2 ak ajan lakay yo tankou pousy\u00E8 granchemen.",
    "Men, Sey\u00E8 a pral pran lavil la pou li. Li pral voye tout rich\u00E8s li yo nan lanm\u00E8. Dife pral boule lavil la n\u00E8t.",
    "Moun lavil Askalon yo pral w\u00E8 sa, yo pral p\u00E8. Moun Gaza yo pral tranble kou f\u00E8y bwa. Moun lavil Ekwon yo tou, paske yo p\u0027ap jwenn sa yo t\u0027ap tann lan. Lavil Gaza pral p\u00E8di wa li a. Lavil Askalon pral rete san moun ladan l\u0027.",
    "Moun san mele yo pral rete lavil Asd\u00F2d. M\u0027ap kraze l\u00F2g\u00E8y moun Filisti yo.",
    "Yo p\u0027ap manje vyann ak tout san li ladan l\u0027 ank\u00F2, ni ankenn l\u00F2t vye manje yo te konn manje yo. Tout moun ki va chape anba lanm\u00F2 va f\u00E8 pati p\u00E8p Bondye a. Y\u0027ap tankou yon branch nan fanmi Jida a. Moun Ekwon yo va menm jan ak moun Jebis yo.",
    "Mwen pral kanpe tankou gad k\u0027ap f\u00E8 p\u00F2s nan mitan peyi a pou anpeche l\u00F2t lame pase ale vini ladan l\u0027. Mwen p\u0027ap kite gwo ch\u00E8f vin peze yo ank\u00F2. Mwen te w\u00E8 jan p\u00E8p mwen an tan soufri.",
    "Nou menm moun ki rete sou m\u00F2n Siyon an, f\u00E8 f\u00E8t, f\u00E8 gwo f\u00E8t! Nou menm moun lavil Jerizal\u00E8m, rele, chante t\u00E8lman nou kontan! Gade! Men wa nou an ap vin jwenn nou! Li rann jistis san patipri. Li genyen batay la. Li san l\u00F2g\u00E8y. Li moute yon bourik, yon ti bourik d\u00E8y\u00E8 manman.",
    "Sey\u00E8 a di: -M\u0027ap wete tout cha lag\u00E8 ki nan peyi Efrayim. M\u0027ap wete d\u00E8nye chwal ki nan lavil Jerizal\u00E8m. M\u0027ap kraze d\u00E8nye banza yo s\u00E8vi pou f\u00E8 lag\u00E8. Wa nou an pral f\u00E8 tout nasyon yo viv byen yonn ak l\u00F2t. M\u0027ap gouv\u00E8nen depi yon lanm\u00E8 jouk nan l\u00F2t lanm\u00E8 a, depi larivy\u00E8 Lefrat jouk nan d\u00E8nye bout lat\u00E8.",
    "Sey\u00E8 a di: -Ak\u00F2z kontra mwen pase av\u00E8 nou an, kontra ki siyen ak san b\u00E8t yo ofri yo, m\u0027ap f\u00E8 lage moun ou yo ki te nan prizon, m\u0027ap wete yo nan fon sit\u00E8n san dlo a.",
    "Nou menm prizonye k\u0027ap tann delivrans yo, tounen, tounen non nan sitad\u00E8l kote n\u0027a jwenn pwoteksyon an! J\u00F2di a, men sa m\u0027ap di nou: n\u0027ap resevwa de fwa plis benediksyon pase soufrans mwen te voye sou nou an.",
    "Mwen pral s\u00E8vi ak moun Jida yo tankou banza pou f\u00E8 lag\u00E8, ak moun Efrayim yo tankou fl\u00E8ch. Mwen pral s\u00E8vi ak moun m\u00F2n Siyon yo tankou nepe nan men vanyan s\u00F2lda, pou y\u0027 al goumen ak moun peyi Lagr\u00E8s yo.",
    "Sey\u00E8 a pral par\u00E8t anl\u00E8 t\u00E8t p\u00E8p li a. Li pral voye fl\u00E8ch li yo tankou z\u00E8kl\u00E8. Sey\u00E8 a, Bondye a, pral k\u00F2nen twonp\u00E8t la. Li pral mache nan van sikl\u00F2n k\u0027ap soufle soti nan sid.",
    "Sey\u00E8 ki gen tout pouvwa a pral pwoteje p\u00E8p li a. Yo pral kraze zam l\u00E8nmi yo anba pye yo. Pandan batay la, yo pral rele tankou moun sou. Yo pral f\u00E8 san l\u00E8nmi yo koule. Li pral koule tankou san b\u00E8t yo touye sou lot\u00E8l yo.",
    "Jou sa a, Sey\u00E8 a, Bondye yo a, va delivre yo. Tankou yon bon gad\u00F2, l\u0027ap sove bann mouton l\u0027 yo. Yo pral klere nan peyi li a tankou b\u00E8l py\u00E8 nan yon kouw\u00F2n.",
    "Ala bon sa pral bon nan peyi a! Ala b\u00E8l peyi a pral b\u00E8l! Jenn gason ak jenn fi pral grandi ak tout grenn jaden ak tout diven yo pral rek\u00F2lte nan peyi a."
  ],
  [
    "L\u00E8 sezon prentan rive, mande Sey\u00E8 a pou l\u0027 ban nou lapli. Se Sey\u00E8 a ki f\u00E8 loraj gwonde, ki f\u00E8 gwo lapli tonbe. Li f\u00E8 jaden tout moun pouse.",
    "Moun k\u0027ap bat kat yo, se twonpe y\u0027ap twonpe moun. Divin\u00F2 yo menm, se manti y\u0027ap bay. R\u00E8v yo f\u00E8 pa vle di anyen. Moun yo mete espwa yo nan bagay ki p\u0027ap janm rive. Moun yo p\u00E8di t\u00E8t yo tankou mouton ki p\u00E8di bann. Yo nan traka, paske pa gen ch\u00E8f pou mennen yo.",
    "Sey\u00E8 a di ank\u00F2: -Mwen ank\u00F2l\u00E8 sou moun l\u00F2t nasyon k\u0027ap gouv\u00E8nen p\u00E8p mwen an. Mwen pral pini yo. Wi, mwen pral pran swen bann mouton m\u0027 yo, moun fanmi Jida yo. Mwen pral ba yo f\u00F2s kouraj pou yo s\u00E8vi m\u0027 tankou chwal frengan pou f\u00E8 lag\u00E8.",
    "M\u0027ap f\u00E8 anpil ladan yo tounen ch\u00E8f, k\u00F2mandan lame ak s\u00F2lda ki gen ladr\u00E8s pou goumen. Se nan p\u00E8p la menm m\u0027ap f\u00E8 ch\u00E8f ki pou gouv\u00E8nen yo soti.",
    "Moun p\u00E8p Jida yo pral genyen batay la, y\u0027ap tankou s\u00F2lda k\u0027ap foule l\u00E8nmi anba pye yo nan labou nan granchemen. Yo pral goumen, paske Sey\u00E8 a la av\u00E8k yo. Tout l\u00E8nmi ki sou chwal yo pral wont.",
    "Mwen pral bay moun fanmi Jida yo f\u00F2s. Mwen pral delivre moun fanmi Joz\u00E8f yo. M\u0027ap f\u00E8 yo tounen lakay yo paske k\u00E8 m\u0027 f\u00E8 m\u0027 mal pou yo. Se va tankou si m\u0027 pa t\u0027 janm lage yo. Se Sey\u00E8 a, Bondye yo a, mwen ye. M\u0027ap tande lapriy\u00E8 yo f\u00E8 nan pye m\u0027.",
    "Moun Efrayim yo pral tankou vanyan s\u00F2lda. Y\u0027ap kontan tankou moun ki anba gw\u00F2g. Pitit pitit yo va chonje sa, y\u0027a f\u00E8 f\u00E8t. Y\u0027a kontan pou sa Sey\u00E8 a te f\u00E8 pou yo.",
    "Mwen pral rele yo pou m\u0027 f\u00E8 yo sanble paske mwen delivre yo. Yo pral vin peple anpil ank\u00F2, jan yo te ye anvan an.",
    "M\u0027ap gaye yo nan mitan l\u00F2t nasyon yo. Men, y\u0027a toujou chonje m\u0027, menm l\u00E8 yo nan peyi byen lwen. Y\u0027a viv la ansanm ak pitit yo. Yon jou, y\u0027a tounen nan peyi yo a.",
    "M\u0027ap f\u00E8 yo soti kite peyi Lejip tounen lakay yo. M\u0027ap ranmase yo nan peyi Lasiri. Y\u0027ap tounen vin rete nan peyi Galarad ak nan peyi Liban. Peyi a pral tw\u00F2 piti pou yo.",
    "L\u00E8 pou yo janbe lanm\u00E8 peyi Lejip la, mwen menm, Sey\u00E8 a, m\u0027a frape dlo lanm\u00E8 a. Epi tout kote larivy\u00E8 Nil ap koule yo pral ch\u00E8ch. Mwen pral kraze l\u00F2g\u00E8y peyi Lasiri a. Peyi Lejip pral p\u00E8di pouvwa li.",
    "Mwen pral bay p\u00E8p mwen f\u00F2s kouraj ank\u00F2. Y\u0027a s\u00E8vi m\u0027, y\u0027a f\u00E8 lwanj mwen. Se Sey\u00E8 a menm ki di sa!"
  ],
  [
    "Ou menm peyi Liban, louvri p\u00F2tay ou yo pou dife ka boule tout pye s\u00E8d ou yo.",
    "Nou menm, pye sikren yo, plenn s\u00F2 nou! Paske pye s\u00E8d la tonbe. Gwo pyebwa yo fini! Nou menm, pye bwadchenn peyi Bazan yo, rele, plenn s\u00F2 nou! Paske gwo rak plen bwa a kraze!",
    "Kote ou pase, ou tande ch\u00E8f yo ap plenn! Yo fini, yo p\u00E8di pouvwa a yo. Kote ou pase, ou tande jenn ti lyon yo ap plenn! Yo koupe tout b\u00E8l rakbwa ki sou b\u00F2 larivy\u00E8 Jouden yo.",
    "Sey\u00E8 a, Bondye mwen an, di m\u0027 konsa: -Ou pral swen mouton y\u0027ap pare pou labatwa.",
    "Moun k\u0027ap achte yo a ap touye yo. Pesonn pa ka mande yo kont. Moun k\u0027ap vann yo menm ap di: Lwanj pou Bondye! Gade jan nou rich non! Ata gad\u00F2 mouton yo pa gen pitye pou yo.",
    "(Sey\u00E8 a di: Mwen p\u0027ap gen pitye pou moun ki rete nan peyi a. Se mwen menm ki pral lage yo nan men pw\u00F2p ch\u00E8f yo ak pw\u00F2p wa yo ank\u00F2. Ch\u00E8f yo pral fini ak peyi a. Mwen p\u0027ap f\u00E8 anyen pou m\u0027 wete yo anba men yo.)",
    "Se konsa, moun k\u0027ap f\u00E8 trafik mouton yo peye m\u0027 pou m\u0027 swen mouton y\u0027ap pare pou labatwa yo pou yo. Mwen pran de baton. Mwen rele yonn Fav\u00E8, mwen rele l\u00F2t la T\u00E8t ansanm. Epi mwen tanmen pran swen mouton yo.",
    "Gad\u00F2 yo ban m\u0027 degoutans. Nan yon mwa, mwen te chanje twa gad\u00F2 yonn apre l\u00F2t. Yo menm tou, yo pa t\u0027 vle w\u00E8 m\u0027.",
    "L\u00E8 sa a, mwen di p\u00E8p la: -Mwen p\u0027ap swen nou ank\u00F2. Sa ki pou mouri m\u00E8t mouri! Sa ki pou dispar\u00E8t m\u00E8t dispar\u00E8t! Sa ki rete yo menm, yonn m\u00E8t manje l\u00F2t.",
    "L\u00E8fini, mwen pran baton Fav\u00E8 a, mwen kase l\u0027 de bout. Ki vle di, mwen kase kontra mwen menm, Sey\u00E8 a, mwen te pase ak tout nasyon yo.",
    "Jou sa a, kontra a te kase. Moun k\u0027ap f\u00E8 trafik mouton yo te rete la ap gade m\u0027. Yo vin konprann sa m\u0027 te f\u00E8 a. Yo rekon\u00E8t se yon mesaj Sey\u00E8 a t\u0027ap ba yo.",
    "Mwen di yo: -Si nou vle peye m\u0027, nou m\u00E8t peye m\u0027. Si nou pa vle tou, sa pa f\u00E8 anyen. Y\u0027a l\u0027 pran lajan an, yo peye m\u0027 trant py\u00E8s an ajan pou sa m\u0027 te f\u00E8 a.",
    "Men, Sey\u00E8 a di m\u0027 konsa: -Al bay lajan an pou yo mete l\u0027 nan k\u00E8s tanp lan. Konsa, mwen pran trant py\u00E8s an ajan yo, b\u00E8l pri yo te w\u00E8 pou yo te ban m\u0027 pou travay mwen te f\u00E8 a, mwen mete yo nan k\u00E8s tanp lan.",
    "Apre sa, mwen kase dezy\u00E8m baton m\u0027 lan, sa mwen te rele T\u00E8t Ansanm lan, pou f\u00E8 konnen pa gen t\u00E8t ansanm ank\u00F2 ant moun Jida yo ak moun Izray\u00E8l yo.",
    "Apre sa, Sey\u00E8 a di m\u0027: -Pran p\u00F2z gad\u00F2 ou ank\u00F2. Men, fwa sa a, yon gad\u00F2 ki pa vo anyen.",
    "Paske mwen pral mete yon gad\u00F2 pou okipe bann mouton m\u0027 yo. Men, l\u00E8 yon mouton p\u00E8di, se pa pou li sa. Si yonn egare, li pa pral chache l\u0027. Si yonn blese, li p\u0027ap f\u00E8 anyen pou geri l\u0027. Si yonn bouke, li p\u0027ap f\u00E8 anyen pou soutni l\u0027. Okontr\u00E8, l\u0027ap manje sa ki pi gra yo, l\u0027ap fann zago tout l\u00F2t yo.",
    "Madichon pou move gad\u00F2 a! Li kouri kite mouton yo pou kont yo. Se pou lag\u00E8 fini ak pouvwa l\u0027 la. Se pou bra l\u0027 vin p\u00F2k, se pou li pa w\u00E8 nan je dwat li."
  ],
  [
    "Men mesaj Sey\u00E8 a bay pou f\u00E8 konnen volonte l\u0027 sou moun p\u00E8p Izray\u00E8l yo. Men desizyon li pran, li menm Sey\u00E8 a, ki louvri sy\u00E8l la nan plas li, ki kreye lat\u00E8 a epi ki bay moun lavi.",
    "Mwen pral f\u00E8 lavil Jerizal\u00E8m f\u00E8 moun l\u00F2t nasyon ki b\u00F2 kote l\u0027 yo p\u00E8di t\u00E8t yo, tankou moun ki sou. L\u00E8 y\u0027a s\u00E8nen lavil Jerizal\u00E8m, yo pral s\u00E8nen lavil ki nan r\u00E8s peyi Jida yo tou.",
    "L\u00E8 sa a, m\u0027ap f\u00E8 lavil Jerizal\u00E8m tounen yon gwo w\u00F2ch lou kou pwa senkant. Tout nasyon ki va chache leve l\u0027 va foule anba l\u0027. Tout moun sou lat\u00E8 pral mete ansanm pou yo atake l\u0027.",
    "Jou sa a at\u00F2, m\u0027ap f\u00E8 tout chwal yo lonbraje, m\u0027ap f\u00E8 kavalye yo depale. Se mwen menm Sey\u00E8 a ki di sa. M\u0027ap veye p\u00E8p Jida a pou anyen pa rive yo. Men, m\u0027ap f\u00E8 tout chwal l\u00E8nmi l\u0027 yo vin av\u00E8g.",
    "L\u00E8 sa a, moun fanmi Jida yo va di nan k\u00E8 yo se Sey\u00E8 ki gen tout pouvwa a, Bondye yo a, ki tout f\u00F2s moun ki rete lavil Jerizal\u00E8m yo.",
    "L\u00E8 sa a, m\u0027ap f\u00E8 moun fanmi Jida yo tounen tankou yon boukan dife nan mitan yon rakbwa, osinon y\u0027ap tankou bwa chand\u00E8l limen nan mitan pay ch\u00E8ch. L\u0027ap devore tout peyi ki toupre l\u0027 yo, sou b\u00F2 g\u00F2ch ak sou b\u00F2 dwat. Men, moun lavil Jerizal\u00E8m yo ap rete nan plas yo.",
    "Premye moun Sey\u00E8 a ap delivre, se va moun Jida yo. Konsa, lwanj y\u0027a f\u00E8 pou pitit pitit David yo ak pou p\u00E8p Jerizal\u00E8m lan p\u0027ap pi gwo pase lwanj y\u0027ap f\u00E8 pou r\u00E8s moun Jida yo.",
    "L\u00E8 sa a, Sey\u00E8 a va louvri z\u00E8l li pou l\u0027 pwoteje tout moun ki rete lavil Jerizal\u00E8m yo. Wi, l\u00E8 sa a, menm pi f\u00E8b la ap gen f\u00F2s tankou David. Pitit pitit David yo va alat\u00E8t pou dirije yo tankou Bondye, tankou zanj Sey\u00E8 a.",
    "L\u00E8 sa a, m\u0027a detwi tout nasyon ki va konprann pou yo atake lavil Jerizal\u00E8m.",
    "M\u0027a f\u00E8 pitit pitit David yo ak moun lavil Jerizal\u00E8m yo gen bon k\u00E8. M\u0027a f\u00E8 yo konn lapriy\u00E8 nan pye m\u0027. Y\u0027a leve je yo gade m\u0027, y\u0027a w\u00E8 moun yo te p\u00E8se a. Y\u0027a nan gwo lapenn pou li tankou moun ki p\u00E8di s\u00E8l pitit li te genyen an. Y\u0027a pete rele tankou moun ki p\u00E8di premye pitit gason yo.",
    "L\u00E8 sa a, r\u00E8l ap pete lavil Jerizal\u00E8m tankou l\u00E8 r\u00E8l te pete pou Adad-Rim\u00F2n nan plenn Megidon an.",
    "Nan peyi a, chak fanmi va mete t\u00E8t yo ansanm pou yo rele pou kont yo, gason nan fanmi David yo yon b\u00F2, medam yo yon l\u00F2t b\u00F2, gason nan fanmi Natan yo yon b\u00F2, medam yo yon l\u00F2t b\u00F2,",
    "gason nan fanmi Levi yo yon b\u00F2, medam yo yon l\u00F2t b\u00F2, gason nan fanmi Chim\u00E8y yo yon b\u00F2, medam yo yon l\u00F2t b\u00F2.",
    "Tout r\u00E8s fanmi yo va kenbe r\u00E8l la tou, gason yo yon b\u00F2, medam yo yon l\u00F2t b\u00F2, chak fanmi b\u00F2 pa yo."
  ],
  [
    "L\u00E8 sa a, yon sous dlo va pete pou lave moun fanmi David yo ak moun ki rete lavil Jerizal\u00E8m yo pou wete peche yo, pou mete yo nan kondisyon pou yo s\u00E8vi Bondye ank\u00F2. Se Sey\u00E8 a menm ki di sa.",
    "Sey\u00E8 a pale, li di ank\u00F2: -L\u00E8 sa a, m\u0027a dispar\u00E8t ata non zid\u00F2l yo nan peyi a. Pesonn p\u0027ap chonje yo ank\u00F2. M\u0027a wete pwof\u00E8t yo nan peyi a, m\u0027a wete nan k\u00E8 tout moun lide pou yo s\u00E8vi zid\u00F2l.",
    "Konsa, si yon moun vle pou l\u0027 bay mesaj ki soti nan Bondye, papa l\u0027 ak manman l\u0027 ki f\u00E8 l\u0027 va di se pou l\u0027 mouri, paske li pran p\u00F2z se mesaj ki soti nan Bondye, Sey\u00E8 a, l\u0027ap bay, epi se pa vre, se manti l\u0027ap bay. Pandan l\u0027ap bay mesaj la, papa l\u0027 ak manman l\u0027 ki f\u00E8 l\u0027 la va p\u00E8se l\u0027.",
    "L\u00E8 sa a, pwof\u00E8t yo pral wont l\u00E8 y\u0027a f\u00E8 yon vizyon. Yo p\u0027ap mete rad f\u00E8t ak twal yo te konn gen sou yo. Yo p\u0027ap ka bay manti ank\u00F2.",
    "Men, tout moun va di: Se pa pwof\u00E8t mwen ye. Mwen se yon senp abitan. Depi m\u0027 piti se lat\u00E8 m\u0027ap travay.",
    "Si yon moun mande l\u0027: Pouki tout mak blese sa yo sou pony\u00E8t ou? L\u0027a reponn: Se kay yon zanmi sa rive m\u0027.",
    "Sey\u00E8 ki gen tout pouvwa a pale, li di ank\u00F2: -Nepe, leve non! Al atake gad\u00F2 mouton m\u0027 yo, moun k\u0027ap travay av\u00E8 m\u0027 lan. Touye l\u0027 pou bann mouton an ka gaye. M\u0027ap pini ata moun ki pi piti yo.",
    "Nan tout peyi a, sou chak twa moun, de pral mouri, yonn va rete.",
    "Mwen pral pase r\u00E8s moun sa yo nan dife. Mwen pral netwaye yo menm jan yo netwaye ajan nan dife. Mwen pral w\u00E8 ki kalite moun yo ye menm jan yo pase l\u00F2 nan dife pou w\u00E8 si li bon. Y\u0027a lapriy\u00E8 nan pye m\u0027, m\u0027a reponn yo. M\u0027a di yo se p\u00E8p pa m\u0027 yo ye. Y\u0027a di se mwen menm, Sey\u00E8 a, ki Bondye yo."
  ],
  [
    "Gade! Men jou jijman Sey\u00E8 a ap rive! Jou sa a, yo pral piye lavil Jerizal\u00E8m. Yo pral separe tou sa yo pran ladan li la devan je nou.",
    "Sey\u00E8 a pral sanble tout nasyon yo pou y\u0027 al f\u00E8 lag\u00E8 ak lavil Jerizal\u00E8m. Y\u0027ap pran lavil la, y\u0027ap piye tout kay yo, y\u0027ap f\u00E8 kadejak sou medam yo. Yo pral dep\u00F2te mwatye nan moun yo. Men, r\u00E8s p\u00E8p la ap rete nan lavil la.",
    "L\u00E8fini, Sey\u00E8 a pral par\u00E8t pou li al goumen ak nasyon yo, jan li te konn goumen nan tan lontan an.",
    "L\u00E8 sa a, l\u0027a desann kanpe sou m\u00F2n pye oliv yo, ki anfas lavil Jerizal\u00E8m, sou b\u00F2 sol\u00E8y leve. M\u00F2n lan va fann de b\u00F2 n\u00E8t ale, l\u0027a f\u00E8 yon fon nan mitan ki soti b\u00F2 sol\u00E8y leve desann b\u00F2 sol\u00E8y kouche: mwatye nan m\u00F2n lan va f\u00E8 b\u00F2 n\u00F2, l\u00F2t mwatye a va f\u00E8 b\u00F2 sid.",
    "N\u0027a lonje fon an pou nou kouri chape k\u00F2 nou jouk n\u0027a rive l\u00F2t b\u00F2 m\u00F2n Ats\u00E8l. N\u0027a kouri met dey\u00F2 menm jan zans\u00E8t nou yo te f\u00E8 l\u0027 la l\u00E8 tranblemannt\u00E8 a te pase sou r\u00E8y Ozyas, wa peyi Jida a. Sey\u00E8 a, Bondye nou an, va vini, l\u0027ap mennen tout moun pa l\u0027 yo av\u00E8 l\u0027.",
    "L\u00E8 jou sa a va rive, p\u0027ap gen limy\u00E8, p\u0027ap f\u00E8 fredi, dlo p\u0027ap f\u00E8 glas.",
    "Se va yon jou ki p\u0027ap tankou l\u00F2t jou yo. Ap f\u00E8 kl\u00E8 n\u00E8t. p\u0027ap gen lannwit ank\u00F2. Se Sey\u00E8 a s\u00E8l ki konnen l\u00E8 sa va rive.",
    "L\u00E8 jou sa a va rive, b\u00E8l dlo dous pral koule soti lavil Jerizal\u00E8m. Mwatye nan dlo a ap f\u00E8 yon branch larivy\u00E8 desann b\u00F2 sol\u00E8y leve, tonbe nan lanm\u00E8 Mouri a. L\u00F2t mwatye a ap desann b\u00F2 sol\u00E8y kouche, tonbe nan lanm\u00E8 Medit\u00E8rane a. Dlo a ap koule san rete, nan sezon fredi kou nan sezon chal\u00E8.",
    "L\u00E8 sa a, se Sey\u00E8 a ki pral s\u00E8l wa sou tout lat\u00E8. L\u00E8 sa a, se li ki pral s\u00E8l Bondye pou tout moun. Se li menm ase tout moun ap konnen.",
    "Tout peyi a pral tounen yon gwo plenn plat, depi Geba nan n\u00F2 rive Rimon nan sid, ak Jerizal\u00E8m nan mitan. S\u00E8l lavil Jerizal\u00E8m pral rete byen wo. L\u0027ap soti depi P\u00F2tay Benjamen an rive nan p\u00F2tay Kwen an, kote premye p\u00F2tay la te ye a, depi F\u00F2 Annany\u00E8l rive nan moulen rezen wa a.",
    "Moun va rete la nan lavil la, mal\u00E8 p\u0027ap tonbe sou yo. Y\u0027a viv ak k\u00E8 poze lavil Jerizal\u00E8m.",
    "Sey\u00E8 a pral voye yon gwo maladi sou tout nasyon ki te f\u00E8 lag\u00E8 ak Jerizal\u00E8m. Y\u0027ap rete kanpe sou de pye yo, epi tout vyann k\u00F2 yo ap pouri. Grenn je yo pral pouri nan t\u00E8t yo, lang yo ap pouri nan bouch yo.",
    "Jou sa a, Sey\u00E8 a pral f\u00E8 yo p\u00E8di t\u00E8t yo pran kouri. Yo pral tonbe yonn sou l\u00F2t, yonn pral touye l\u00F2t.",
    "S\u00F2lda peyi Jida yo pral goumen tou pou defann lavil Jerizal\u00E8m, yo pral ranmase d\u00E8nye rich\u00E8s moun l\u00F2t nasyon ki sou fwonty\u00E8 yo: l\u00F2, ajan ak rad an kantite.",
    "Menm maladi a pral tonbe tou sou chwal, mil\u00E8t, chamo, bourik, sou tout b\u00E8t ki te nan kan l\u00E8nmi yo.",
    "Nan moun l\u00F2t nasyon ki t\u0027ap f\u00E8 lag\u00E8 ak lavil Jerizal\u00E8m yo, genyen ki va chape, ki p\u0027ap mouri. Moun sa yo va moute chak lanne lavil Jerizal\u00E8m pou yo adore Sey\u00E8 ki gen tout pouvwa a, Wa a. Y\u0027a fete f\u00E8t Tant yo.",
    "Si yon nasyon va derefize moute lavil Jerizal\u00E8m pou yo adore Sey\u00E8 ki gen tout pouvwa a, Wa a, yon ti degout lapli p\u0027ap tonbe nan peyi yo a menm.",
    "Si moun peyi Lejip yo derefize moute al fete f\u00E8t la, menm maladi Sey\u00E8 a te voye sou moun ki derefize moute yo va tonbe sou yo tou.",
    "Se chatiman sa a ki pral tonbe sou peyi Lejip ansanm ak tout l\u00F2t nasyon ki va derefize moute pou fete f\u00E8t Tant yo.",
    "L\u00E8 jou sa a va rive, y\u0027a make sou ti kl\u00F2ch ki nan lekipay chwal yo: Apa pou Sey\u00E8 a! Batri koujen ki nan tanp Sey\u00E8 a va tankou ti b\u00F2l ki devan lot\u00E8l yo: yo va apa n\u00E8t pou Sey\u00E8 a.",
    "Y\u0027a mete tout mamit ak tout chody\u00E8 moun yo ap s\u00E8vi lavil Jerizal\u00E8m ak nan tout peyi Jida a apa pou s\u00E8vis Sey\u00E8 ki gen tout pouvwa a. Konsa, tout moun ki vle ofri yon b\u00E8t pou yo touye pou Sey\u00E8 a va vin pran yonn pou yo bouyi vyann b\u00E8t yo ofri a. L\u00E8 jou sa a va rive, p\u0027ap gen moun k\u0027ap vann ank\u00F2 nan tanp Sey\u00E8 ki gen tout pouvwa a."
  ]
]