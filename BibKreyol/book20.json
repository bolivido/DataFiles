[
  [
    "Men paw\u00F2l pitit David la, filoz\u00F2f la, ki te wa nan lavil Jerizal\u00E8m.",
    "Nan lavi a anyen pa vo anyen. Se sa filoz\u00F2f la di. Non, anyen pa vo anyen nan lavi a. Tout bagay gen pou pase.",
    "Yon moun te m\u00E8t pase tout lavi l\u0027 ap travay di, ap bay k\u00F2 l\u0027 traka sou lat\u00E8 beni, kisa sa rap\u00F2te l\u0027?",
    "Moun f\u00E8t, moun mouri. Men sa pa deranje anyen sou lat\u00E8.",
    "Sol\u00E8y leve, sol\u00E8y kouche. L\u0027ap kouri tounen kote pou l\u0027 leve a ank\u00F2.",
    "Van an soufle soti nan n\u00F2 desann nan sid. Apre sa, li vire soti nan sid moute nan n\u00F2. Konsa, l\u0027ap vire tounen nan menm chemen an san rete.",
    "Tout dlo larivy\u00E8 desann nan lanm\u00E8, men lanm\u00E8 pa janm plen. Dlo a tounen kote larivy\u00E8 a te soti a. Konsa, larivy\u00E8 a pa janm sispann koule.",
    "Tout bagay ap vire won san rete. Pa gen paw\u00F2l ki ka di jan sa ye. Je pa janm bouke w\u00E8. Z\u00F2r\u00E8y pa janm bouke tande.",
    "Sa ki te rive anvan, se sa ki va rive apre. Sa yo te f\u00E8 anvan an, se sa y\u0027ap toujou f\u00E8. Pa gen anyen ki chanje sou lat\u00E8 beni.",
    "Menm l\u00E8 nou di: Gade! Men yon bagay ki n\u00E8f, bagay la te la deja depi nan tan lontan anvan nou te f\u00E8t.",
    "Pesonn pa chonje sa ki te pase nan tan lontan. Konsa tou, pita, pesonn p\u0027ap chonje sa k\u0027ap pase koulye a.",
    "Mwen menm, n\u00E8g f\u00F2, mwen te wa peyi Izray\u00E8l nan lavil Jerizal\u00E8m.",
    "Mwen te soti pou m\u0027 te fouye, pou m\u0027 te egzaminen tou sa k\u0027ap f\u00E8t sou lat\u00E8 nan tout ti detay yo. Travay Bondye bay moun f\u00E8 sou lat\u00E8 a pa manke r\u00E8d.",
    "Mwen w\u00E8 tou sa k\u0027ap f\u00E8t sou lat\u00E8. Anyen pa vo anyen! Anyen pa rap\u00F2te anyen.",
    "Ou pa ka drese sa ki fin kwochi. Ou pa ka konte sa ou pa genyen.",
    "Mwen di nan k\u00E8 mwen: Mwen vin grann\u00E8g. Mwen vin pi f\u00F2 pase tout wa ki t\u0027ap gouv\u00E8nen lavil Jerizal\u00E8m anvan m\u0027 yo. Mwen konnen sa ki rele gen konprann ak konesans.",
    "Mwen te soti pou m\u0027 te konnen diferans ki genyen ant moun ki gen konprann ak moun egare, ant moun ki gen konesans ak moun s\u00F2t. Men, la ank\u00F2, mwen w\u00E8 anyen pa rap\u00F2te anyen.",
    "Paske plis ou gen konprann, se plis ou nan t\u00E8t chaje. Plis ou konnen, se plis ou soufri."
  ],
  [
    "Mwen di nan k\u00E8 mwen: Bon! Ann al pran plezi nou! Ann al mennen lavi dous! Men, mwen jwenn sa a tou, sa pa vo anyen!",
    "Ala bagay s\u00F2t se l\u00E8 yon moun ap plede ri! Pran plezi, sa pa rap\u00F2te anyen!",
    "T\u00E8lman mwen t\u0027ap chache gen konprann, mwen pran desizyon lage k\u00F2 m\u0027 nan bw\u00E8 bweson, nan viv tankou moun fou. Mwen di nan k\u00E8 m\u0027: Ou pa janm konnen, se ka sa ki pi bon pou yon moun f\u00E8 pandan de twa jou l\u0027ap pase sou t\u00E8 a.",
    "Mwen f\u00E8 gwo zaf\u00E8: Mwen bati yon bann kay, mwen plante anpil jaden rezen.",
    "Mwen f\u00E8 jaden ak b\u00E8l lakou, mwen plante tout kalite pyebwa ki ka donnen ladan yo.",
    "Mwen fouye basen pou m\u0027 pran dlo, konsa m\u0027a ka wouze tout pyebwa yo.",
    "Mwen achte fi kou gason pou s\u00E8vi m\u0027 esklav, san konte moun ki f\u00E8t esklav lakay mwen. Mwen te gen b\u00E8t ak zannimo pase tout moun ki janm viv nan lavil Jerizal\u00E8m.",
    "Mwen ranmase anpil bagay f\u00E8t an ajan ak an l\u00F2 ansanm ak rich\u00E8s l\u00F2t ch\u00E8f k\u0027ap dirije nan pwovens yo. Mwen te gen moun pou chante pou mwen, fi kou gason. Mete sou sa, bagay gason pi renmen, mwen te gen fanm mezi mwen te bezwen.",
    "Wi, pou grann\u00E8g mwen te grann\u00E8g, pi grann\u00E8g pase tout l\u00F2t moun ki janm viv nan lavil Jerizal\u00E8m. Men, mwen pa janm kite sa vire t\u00E8t mwen.",
    "Mwen te gen tou sa mwen te vle. Mwen pa janm refize t\u00E8t mwen ankenn plezi. Mwen te kontan w\u00E8 tou sa mwen te travay f\u00E8. Se k\u00E8 kontan sa a ki tout rekonpans mwen.",
    "Apre sa, mwen kalkile sou tou sa m\u0027 te f\u00E8 ak men m\u0027, sou tout traka mwen te bay k\u00F2 m\u0027 pou m\u0027 te f\u00E8 yo. Enben! Mwen jwenn sa pa t\u0027 vo anyen. Anyen pa rap\u00F2te anyen. Konsa, pa gen ankenn pwofi pou tou sa ou f\u00E8 sou lat\u00E8 beni.",
    "L\u00E8 ou gade byen, kisa yon wa ka f\u00E8 pase sa wa ki te anvan l\u0027 yo te f\u00E8? Apre sa, mwen pran kalkile sa sa vle di l\u00E8 yon moun gen konprann, osinon l\u00E8 yon moun s\u00F2t, ou ank\u00F2 l\u00E8 yon moun fou.",
    "Mwen w\u00E8 menm jan pito ou nan limy\u00E8 pase ou nan f\u00E8nwa, pito ou gen konprann pase ou pa genyen.",
    "Moun ki gen konprann yo, se pa je pete klere yo ye. Moun ki pa gen konprann yo ap mache nan f\u00E8nwa. Men, mwen konnen tou de ap fini menm jan.",
    "Mwen di nan k\u00E8 mwen: Sa ki rive moun fou yo ap rive m\u0027 tou. Nan kondisyon sa a, sa m\u0027 te bezwen gen tout konprann sa yo? Kisa sa ap pwofite m\u0027? Mwen di nan k\u00E8 m\u0027: Sa a tou, sa pa vo anyen!",
    "Pesonn p\u0027ap janm chonje moun ki gen konprann yo ni tou yo p\u0027ap chonje moun s\u00F2t yo. Pi devan, n\u0027ap bliye yo tout. Nou tout gen pou mouri, kit nou gen bon konprann kit nou s\u00F2t.",
    "Se konsa lavi pa di m\u0027 anyen ank\u00F2. Tou sa mwen f\u00E8 sou lat\u00E8 se traka li ban mwen. Paske anyen pa vo anyen, anyen pa rap\u00F2te anyen.",
    "Tout travay mwen te f\u00E8 sou lat\u00E8 pa di m\u0027 anyen ank\u00F2, paske mwen konnen mwen gen pou m\u0027 kite yo pou sa k\u0027ap vin d\u00E8y\u00E8.",
    "Se ka yon moun lespri, se ka yon moun s\u00F2t. Pesonn pa konnen. Men, se pou li m\u0027ap kite tou sa mwen te travay di f\u00E8 ak lespri mwen. Sa a ank\u00F2, sa pa vo anyen.",
    "Se konsa mwen vin konprann tout travay di mwen te f\u00E8 sou lat\u00E8 p\u0027ap rap\u00F2te m\u0027 anyen. Sa vin dekouraje m\u0027.",
    "Wi, yon nonm f\u00E8 travay li av\u00E8k lespri, av\u00E8k konesans, av\u00E8k ladr\u00E8s. Apre sa, se pou l\u0027 pati kite l\u0027 pou yon l\u00F2t ki pa leve ni lou ni lej\u00E8 nan travay la. Sa a tou, sa pa vo anyen. Sa pa bon menm.",
    "Ou travay di, ou pran kont t\u00E8t chaje ou, ou pa d\u00F2mi pou ou ka f\u00E8 sa w\u0027ap f\u00E8 a. Apre sa, kisa sa rap\u00F2te ou?",
    "Ou pase tout lavi ou nan lapenn, nan chagren. Menm lannwit lespri ou ap travay. Sa a tou, sa pa s\u00E8vi ou anyen.",
    "Pi bon bagay yon moun ka f\u00E8, se manje, se bw\u00E8, se jwi sa travay ou rap\u00F2te ou. Men la tou, mwen w\u00E8 sa se travay Bondye.",
    "Paske, san Bondye, ki moun ki ka manje? Ki moun ki ka bw\u00E8.",
    "Bondye bay moun ki f\u00E8 l\u0027 plezi bon konprann, konesans ak k\u00E8 kontan. Konsa tou, li f\u00E8 mechan yo travay f\u00E8 lajan sere pou l\u0027 ka bay moun ki f\u00E8 l\u0027 plezi. La tou, sa pa vo anyen. Sa pa rap\u00F2te anyen."
  ],
  [
    "Gen yon l\u00E8 pou chak bagay. Bondye fikse yon tan pou chak bagay k\u0027ap f\u00E8t sou lat\u00E8.",
    "Li fikse l\u00E8 pou ou f\u00E8t, l\u00E8 pou ou mouri, l\u00E8 pou ou plante, l\u00E8 pou ou rek\u00F2lte,",
    "l\u00E8 pou ou touye, l\u00E8 pou ou geri, l\u00E8 pou ou kraze, l\u00E8 pou ou bati.",
    "Li fikse l\u00E8 pou ou kriye, l\u00E8 pou ou ri, l\u00E8 pou ou nan lapenn, l\u00E8 pou ou f\u00E8 f\u00E8t,",
    "l\u00E8 pou ou kouche ak madanm ou, l\u00E8 pou ou pa kouche ak li, l\u00E8 pou nou f\u00E8 kar\u00E8s, l\u00E8 pou nou pa f\u00E8 kar\u00E8s.",
    "Li fikse l\u00E8 pou ou chache, l\u00E8 pou ou p\u00E8di, l\u00E8 pou ou f\u00E8 ekonomi, l\u00E8 pou ou gaspiye lajan,",
    "l\u00E8 pou ou dechire, l\u00E8 pou ou koud, l\u00E8 pou ou rete san pale, l\u00E8 pou ou pale.",
    "Li fikse l\u00E8 pou ou renmen, l\u00E8 pou ou rayi, l\u00E8 pou nou f\u00E8 lag\u00E8, l\u00E8 pou nou f\u00E8 lap\u00E8.",
    "Kisa yon nonm jwenn nan travay li?",
    "Mwen rive konnen ki kalite travay Bondye bay moun pou yo f\u00E8.",
    "Li fikse yon l\u00E8 pou chak bagay byen f\u00E8t. Li mete nan k\u00E8 moun lanvi pou yo konnen sa ki gen pou rive denmen. Men, li pa janm kite yo fin konprann n\u00E8t travay l\u0027ap f\u00E8 a.",
    "Mwen w\u00E8 pi bon bagay yon moun ka f\u00E8 nan lavi, se f\u00E8 k\u00E8 ou kontan epi se f\u00E8 sa ou vin pou f\u00E8 a byen.",
    "Tout moun f\u00E8t pou yo manje, pou yo bw\u00E8, pou yo jwi sa travay yo rap\u00F2te yo. Sa se kado Bondye ba yo.",
    "Mwen konnen tou sa Bondye f\u00E8 la pou toutan. Ou pa ka mete anyen sou li, ou pa ka wete anyen ladan l\u0027. Bondye f\u00E8 sa konsa pou l\u00E8z\u00F2m ka gen krentif pou li.",
    "Sa ki rive koulye a te rive deja! Sa ki gen pou rive te rive deja tou! Bondye f\u00E8 bagay ki te rive deja rive ank\u00F2!",
    "Apre sa, mwen w\u00E8 sou lat\u00E8 se mechanste ou jwenn kote pou ou ta jwenn jistis. Malveyans chita nan tribinal yo.",
    "Mwen di nan k\u00E8 mwen: Bondye ap jije ni bon yo ni mechan yo, paske chak bagay gen l\u00E8 pa yo. Gen yon tan pou tou sa w\u0027ap f\u00E8.",
    "Mwen di nan k\u00E8 mwen ank\u00F2: Bondye ap gade kote moun ye. L\u0027ap f\u00E8 yo w\u00E8 yo pa pi bon pase zannimo.",
    "L\u00E8 ou gade byen, s\u00F2 moun ak s\u00F2 zannimo, se menm bagay la. Ni yonn ni l\u00F2t gen pou mouri. Se menm souf la k\u0027ap bat nan tou de. Moun pa gen ankenn avantaj sou zannimo, paske lavi pa vo anyen ni pou yonn ni pou l\u00F2t.",
    "Tou de pral menm kote Tou de soti nan pousy\u00E8 t\u00E8 a. Tou de ap tounen pousy\u00E8 t\u00E8 a ank\u00F2.",
    "Ki moun ki konnen si nanm moun moute anwo nan sy\u00E8l epi nanm zannimo desann anba t\u00E8 vre?",
    "Konsa, mwen w\u00E8 pa gen pi bon bagay yon moun ka f\u00E8 sou lat\u00E8 pase jwi sa travay li rap\u00F2te l\u0027. Se s\u00E8lman sa li ka f\u00E8. Epitou, ki moun k\u0027ap f\u00E8 l\u0027 tounen pou l\u0027 ka konnen sa k\u0027ap rive apre li fin mouri?"
  ],
  [
    "Apre sa, mwen gade tout lenjistis k\u0027ap f\u00E8t sou lat\u00E8. Dlo ap koule konsa nan je moun y\u0027ap maltrete yo. Pa gen pesonn pou ede yo. Moun k\u0027ap maltrete yo gen laf\u00F2s av\u00E8k yo. Pesonn pa ka f\u00E8 anyen pou yo.",
    "Mwen w\u00E8 s\u00F2 moun mouri yo miy\u00F2 pase s\u00F2 moun vivan yo.",
    "Men, gen yon l\u00F2t moun ank\u00F2 ki pi bon pase yo tou de: Se moun ki pa t\u0027 janm f\u00E8t la, paske li pa janm w\u00E8 move zak k\u0027ap f\u00E8t sou t\u00E8 a.",
    "Mwen vin w\u00E8 tout travay di l\u00E8z\u00F2m ap travay di a, tout b\u00E8l bagay y\u0027ap reyalize nan lavi a, se paske yonn vle gen plis pase l\u00F2t. Men, sa tou, sa pa vo anyen, sa pa rap\u00F2te anyen.",
    "Paw\u00F2l la di: Moun s\u00F2t rete san f\u00E8 anyen, yo pito grangou.",
    "Men, pito ou pran ti repo ou tanzantan ak k\u00E8 poze pase pou ou touye t\u00E8t ou ap travay di, l\u00E8fini pou sa pa rap\u00F2te anyen.",
    "Mwen w\u00E8 yon l\u00F2t bagay nan lavi a ki pa vo anyen ank\u00F2.",
    "Se te yon nonm ki t\u0027ap viv pou kont li, san zanmi. Li pa t\u0027 gen pitit gason, li pa t\u0027 gen fr\u00E8. Li travay san pran souf. Li pa t\u0027 janm gen ase. Pou ki moun li t\u0027ap travay di konsa, san bay t\u00E8t li yon ti plezi? Li pa t\u0027 janm gen tan pou mande t\u00E8t li sa. Sa a tou, sa pa vo anyen, se pa yon bon jan pou moun viv.",
    "L\u00E8 ou gen yon l\u00F2t moun av\u00E8k ou, li pi bon pase l\u00E8 ou pou kont ou, paske ansanm nou bay pi bon rannman nan travay nou.",
    "Si yonn tonbe, l\u00F2t la va ba l\u0027 men pou l\u0027 leve. Men, mal\u00E8 pou moun k\u0027ap viv pou kont li! Si l\u0027 tonbe, p\u0027ap gen moun pou ba l\u0027 men.",
    "Konsa tou, l\u00E8 f\u00E8 fr\u00E8t, si yo kouche ansanm, yonn va chofe l\u00F2t. Men, si li pou kont li, ki jan pou l\u0027 f\u00E8 chofe k\u00F2 l\u0027?",
    "Kote dez\u00F2m ka kenbe t\u00E8t ak yon moun k\u0027ap atake yo, yon s\u00E8l p\u0027ap kapab. Yon k\u00F2d trese an twa pa fasil pou kase.",
    "-(we v\u00E8s\u00E8 pwochen)",
    "Yon nonm ka soti nan miz\u00E8 pou l\u0027 rive ch\u00E8f nan peyi l\u0027. Ou ank\u00F2 li ka soti nan prizon epi yo mete l\u0027 ch\u00E8f pou gouv\u00E8nen. Pito ou annaf\u00E8 ak yon ti moun ki p\u00F2v men ki gen lespri pase pou ou annaf\u00E8 ak yon wa ki fin granmoun, ki fin gaga, ki pa ka pran kons\u00E8y.",
    "Mwen kalkile, mwen gade tout moun k\u0027ap viv sou lat\u00E8, mwen di nan mitan tout moun sa yo gen jenn gason ki pral pran plas wa a.",
    "Ou pa ka konte kantite moun yon wa ka gouv\u00E8nen, kantite moun yon wa ka dirije. Men l\u00E8 l\u0027 mouri, pesonn p\u0027ap chonje di l\u0027 m\u00E8si pou sa li te f\u00E8 pou yo. Tou sa pa vo anyen. Sa pa rap\u00F2te anyen."
  ],
  [
    "Gade byen ki jan w\u0027ap mete pye ou lakay Bondye a. Pito ou ale la pou ou ka aprann kich\u00F2y pase pou ou al ofri b\u00E8t pou touye pou Bondye tankou moun san konprann sa yo ki pa konn sa ki byen ak sa ki mal.",
    "F\u00E8 t\u00E8t ou travay anvan ou louvri bouch ou pale. Pa prese f\u00E8 ankenn pwom\u00E8s bay Bondye. Bondye, se nan sy\u00E8l li ye, ou menm ou sou lat\u00E8. Pa di plis pase sa ou dwe di a.",
    "Plis ou kite bagay chaje t\u00E8t ou, se plis ou ka f\u00E8 move r\u00E8v. Plis ou pale anpil, se plis ou ka di paw\u00F2l ki pa f\u00E8 sans menm.",
    "L\u00E8 ou f\u00E8 yon pwom\u00E8s bay Bondye, pa mize f\u00E8 sa ou pwom\u00E8t f\u00E8 a. Bondye pa nan jw\u00E8t ak moun ki san konprann. Sa ou pwom\u00E8t f\u00E8 a, f\u00E8 l\u0027.",
    "Pito ou pa janm pwom\u00E8t Bondye w\u0027ap f\u00E8 kich\u00F2y pou li pase pou ou pwom\u00E8t, epi pou ou pa kenbe pwom\u00E8s ou.",
    "Pa kite paw\u00F2l ki soti nan bouch ou f\u00E8 ou f\u00E8 peche. Apre sa pou ou al di reprezantan Bondye a: O wi, se chape bouch mwen chape. Poukisa pou ou ta f\u00E8 Bondye fache sou ou? Poukisa pou ou ta f\u00E8 Bondye detwi travay ou f\u00E8 ak men ou?",
    "Tout r\u00E8v w\u0027ap plede f\u00E8 yo, tout paw\u00F2l w\u0027ap plede di yo p\u0027ap s\u00E8vi ou anyen. Se krentif pou ou toujou genyen pou Bondye.",
    "Ou pa bezwen sezi l\u00E8 ou w\u00E8 nan yon peyi, ch\u00E8f ap peze p\u00F2v malere. Yo refize rann yo jistis, yo derefize defann dwa inonsan yo. Chak ch\u00E8f gen yon gwo ch\u00E8f d\u00E8y\u00E8 l\u0027. L\u00E8fini yo tou de gen yon pi gwo ch\u00E8f ank\u00F2 d\u00E8y\u00E8 yo.",
    "Travay lat\u00E8 se yon avantaj pou tout moun, ata pou wa a. Se sou sa li konte tou.",
    "Si ou renmen lajan, ou p\u0027ap janm fin gen ase. Si w\u0027ap kouri d\u00E8y\u00E8 rich\u00E8s, plis ou genyen, se plis ou anvi genyen toujou. Sa tou, sa pa vo anyen.",
    "Plis ou gen lajan, se plis bouch w\u0027ap gen pou bay manje. S\u00E8l benefis ou jwenn nan tou sa, se w\u00E8 w\u0027a w\u00E8 ou rich.",
    "Yon travay\u00E8 te m\u00E8t manje kont li, li te m\u00E8t pa manje kont li, l\u0027ap toujou byen d\u00F2mi lannwit. Men, moun rich yo, yo sit\u00E8lman genyen, yo pase nwit yo blanch ak k\u00E8 sote.",
    "Men mwen w\u00E8 sou lat\u00E8 yon bagay ki f\u00E8 lapenn anpil: Moun sere lajan epi sa vire mal pou yo.",
    "Yon mal\u00E8 pase, tout lajan an p\u00E8di. Li vin f\u00E8 yon pitit, li pa gen anyen pou l\u0027 ba li.",
    "Li soti toutouni nan vant manman l\u0027, konsa tou l\u0027ap tounen san anyen anba t\u00E8. Pa gen anyen nan tou sa li travay f\u00E8 li ka pran pote ale ak li.",
    "Wi, sa se bagay ki pou fann k\u00E8 nou ak lapenn: Jan nou vini an, se konsa nou prale. Nou travay, men sa p\u0027ap rap\u00F2te nou anyen.",
    "Sa ki pi r\u00E8d la, nou pase tout lavi nou nan f\u00E8nwa, nan lapenn, nan k\u00E8 sere, nan maladi, nan f\u00E8 k\u00F2l\u00E8.",
    "Men sa mwen jwenn ank\u00F2: Pi bon bagay yon moun ka f\u00E8 sou lat\u00E8, se manje, se bw\u00E8, se jwi sa li travay di f\u00E8 a, pandan de twa jou Bondye ba li pou li viv la. Men, se sa ase ki pou yon moun nan lavi.",
    "Si Bondye bay yon moun rich\u00E8s ak byen, se pou li jwi yo, se pou l\u0027 di Bondye m\u00E8si, se pou l\u0027 jwi tou sa li travay f\u00E8. Sa se kado Bondye ba li.",
    "Li pa bezwen chonje jan lavi a kout, paske Bondye ba li kont bagay pou l\u0027 f\u00E8 pou f\u00E8 k\u00E8 l\u0027 kontan."
  ],
  [
    "Mwen w\u00E8 yon l\u00F2t mal\u00E8 sou lat\u00E8 ank\u00F2, se bagay ki rive fasil.",
    "Bondye bay yon moun rich\u00E8s, pozisyon, byen, lwanj. Wi, Bondye ba li tou sa li bezwen san manke yonn. Men Bondye pa kite l\u0027 jwi yo. Se yon etranje k\u0027ap jwi yo pito. Tou sa pa vo anyen. Se bagay ki r\u00E8d anpil.",
    "Yon nonm te m\u00E8t gen san (100) pitit, li te m\u00E8t viv lontan, wi li te m\u00E8t rive vye granmoun, si li pa jwi anyen nan lavi, si yo pa ka f\u00E8 b\u00E8l lant\u00E8man pou li, enben, mwen di nou: Yon timoun ki f\u00E8t tou mouri miy\u00F2 pase l\u0027.",
    "Paske ti pitit la f\u00E8t, men sa pa s\u00E8vi l\u0027 anyen. Li dispar\u00E8t lamenm. Ata non l\u0027 yo pa gen tan konnen.",
    "Li pa janm w\u00E8 limy\u00E8 sol\u00E8y, li pa janm konnen sa lavi ye. Men, ti pitit la jwenn pi bon repo pase nonm sa a",
    "ki viv depase demilan men ki pa janm jwi anyen nan lavi, paske, l\u00E8 ou gade byen, tou de al menm kote a.",
    "Tou sa yon nonm f\u00E8 pase nan bouch, men l\u0027ap toujou grangou.",
    "Kisa yon nonm ki gen lespri gen pase yon nonm s\u00F2t? Kisa sa rap\u00F2te yon p\u00F2v malere l\u00E8 li konnen jan pou l\u0027 debat ak lavi a?",
    "Anyen. Pito ou kontan ak sa ou genyen pase pou ou toujou anvi sa ou pa genyen. Sa pa vo anyen, sa pa rap\u00F2te anyen.",
    "Tou sa ki rive, depi lontan yo konnen li te la pou rive. Nou deja konnen sa yon moun ye. Li pa ka nan kenbe t\u00E8t ak moun ki pi f\u00F2 pase l\u0027.",
    "Plis ou nan pale anpil, plis se tan ou w\u0027ap p\u00E8di. Kisa sa ap rap\u00F2te ou?",
    "Ki moun ki konnen sa ki bon pou yon moun k\u0027ap mennen yon lavi ki pa vo anyen, yon lavi k\u0027ap pase tankou yon nwaj, pandan de twa jou l\u0027ap pase sou t\u00E8 a? Ki moun ki ka f\u00E8 l\u00E8z\u00F2m konnen sa ki gen pou rive sou lat\u00E8 apre y\u0027a fin mouri?"
  ],
  [
    "Pito yo nonmen non ou anbyen pase pou yo pale sou kalite bon od\u00E8 ou mete sou ou. Jou ou mouri a pi bon pase jou ou f\u00E8t la.",
    "Pito ou ale nan yon kay kote ki gen lanm\u00F2 pase pou ou ale nan yon kay kote y\u0027ap f\u00E8 f\u00E8t, paske tout moun gen pou mouri. Nou menm ki vivan, nou pa dwe janm bliye sa.",
    "Pito yon moun nan lapenn pase pou l\u0027 gen k\u00E8 kontan. Lapenn rale figi ou, men l\u0027ap louvri lespri ou.",
    "Moun ki gen bon konprann toujou ap kalkile sou lanm\u00F2. Moun s\u00F2t toujou ap kalkile sou ki jan pou yo jwi lavi a.",
    "Pito ou tande yon moun ki gen bon konprann ap rale z\u00F2r\u00E8y ou pase pou ou tande moun s\u00F2t ap f\u00E8 lwanj pou ou.",
    "L\u00E8 moun s\u00F2t ap ri, se tankou move chabon k\u0027ap pete nan dife. Sa pa vo anyen.",
    "L\u00E8 yon moun ki gen bon konprann ap sibi move tr\u00E8tman, sa ka f\u00E8 l\u0027 p\u00E8di t\u00E8t li. Lajan sou kote f\u00E8 l\u0027 p\u00E8di karakt\u00E8 l\u0027.",
    "L\u00E8 yon bagay ap fini li pi bon pase l\u00E8 l\u0027ap konmanse. Pito ou pran pasyans pase pou ou kite l\u00F2g\u00E8y ap pouse ou.",
    "Pa f\u00E8 k\u00F2l\u00E8 fasil, paske se moun s\u00F2t ki renmen fache.",
    "Pa janm mande poukisa tan lontan te pi bon pase tan n\u0027ap viv koulye a. Moun ki gen bon konprann p\u0027ap mande bagay konsa.",
    "Sa bon pou moun gen bon konprann. Se tankou si ou te gen anpil byen. Se yon gwo avantaj pou tout moun k\u0027ap viv sou lat\u00E8.",
    "Bon konprann pwoteje ou menm jan lajan ka f\u00E8 l\u0027. Men, avantaj yon moun genyen l\u00E8 li gen konesans av\u00E8k bon konprann, sa l\u0027 konnen an ap f\u00E8 l\u0027 viv.",
    "Gade travay Bondye! Ki moun ki ka drese sa Bondye kwochi?",
    "L\u00E8 bagay ap mache byen pou ou, f\u00E8 k\u00E8 ou kontan. L\u00E8 mal\u00E8 tonbe sou ou, chonje ni yonn ni l\u00F2t se nan Bondye sa soti. Konsa, yon moun pa janm konnen sa k\u0027ap vin apre l\u0027.",
    "Lavi n\u0027 sou lat\u00E8 pa vo anyen, se vre! Men mwen w\u00E8 tout kalite bagay: Mwen w\u00E8 moun debyen, atout yo mache dwat la, mouri mouri yo. Mwen w\u00E8 mechan yo menm ap viv lontan pou f\u00E8 mechanste.",
    "Pa chache tw\u00F2 bon, ni gen tw\u00F2p lespri. Sa ou bezwen touye t\u00E8t ou f\u00E8?",
    "Men, pa tw\u00F2 mechan ni pa tw\u00F2 s\u00F2t. Poukisa pou ou ta mouri anvan l\u00E8 ou?",
    "Evite f\u00E8 eks\u00E8 ni nan yon sans ni nan yon l\u00F2t. Si ou gen krentif pou Bondye, ou p\u0027ap tonbe nan f\u00E8 eks\u00E8.",
    "Sa konesans f\u00E8 pou yon moun, dis grann\u00E8g pa ka f\u00E8 l\u0027 pou yon lavil.",
    "Pa gen moun k\u0027ap mache dwat sou lat\u00E8 ki ka di tou sa l\u0027ap f\u00E8 byen, li pa janm f\u00E8 sa ki mal.",
    "Pa koute tou sa moun ap di. Konsa ou p\u0027ap tande l\u00E8 domestik ou ap pale ou mal.",
    "Paske ou menm tou, nan k\u00E8 ou, ou konnen konbe fwa ou pale moun mal.",
    "Mwen s\u00E8vi av\u00E8k bon konprann mwen pou m\u0027 f\u00E8 tout esperyans sa yo nan lavi. Mwen di mwen ta renmen gen bon konprann. Men, mwen pa t\u0027 janm rive genyen l\u0027.",
    "Lavi se yon mist\u00E8. Li tankou yon twou san fon. Ki moun ki ka rive konprann li?",
    "Men, mwen pran san m\u0027 pou m\u0027 chache konnen, pou m\u0027 egzaminen tout bagay. Mwen te soti pou m\u0027 te konprann, pou m\u0027 te jwenn repons pou tout keksyon mwen t\u0027ap poze t\u00E8t mwen, pou m\u0027 te rive konnen jan moun mechan yo p\u00E8di t\u00E8t yo, jan moun s\u00F2t yo egare.",
    "Mwen jwenn yon bagay ki pi r\u00E8d pase lanm\u00F2. Se fanm. L\u00E8 yo di yo renmen ou, se p\u00E8len yo pare pou ou. L\u00E8 yo pase bra yo nan kou ou, se chenn yo pase nan kou ou. Yon moun ki f\u00E8 Bondye plezi va chape anba men yo. Men, moun k\u0027ap f\u00E8 sa ki mal ap tonbe anba grif yo.",
    "Wi, men sa mwen menm filoz\u00F2f la, mwen di: Antan m\u0027ap chache konprann, l\u00E8 mwen mete tou sa m\u0027 konnen yonn sou l\u00F2t, bout pou bout men sa mwen rive jwenn.",
    "M\u0027ap chache yon l\u00F2t esplikasyon. Men mwen pa jwenn li. Sou mil gason mwen kontre, se yon s\u00E8l mwen jwenn ki gen konprann. Men pou fanm, mwen pa jwenn yonn menm.",
    "Men sa ase mwen jwenn: Bondye kreye moun pou yo viv san pwobl\u00E8m, li mete yon chemen tou dwat devan yo, men se yo menm ki chache traka bay t\u00E8t yo."
  ],
  [
    "Se moun ki gen bon konprann ki konnen jan pou l\u0027 bay esplikasyon. L\u00E8 yon moun gen bon konprann, sa f\u00E8 k\u00E8 l\u0027 kontan, tout pli nan fwon l\u0027 dispar\u00E8t.",
    "Se pou ou f\u00E8 sa wa a bay l\u00F2d f\u00E8 a, pout\u00E8t s\u00E8man ou te f\u00E8 devan Bondye a.",
    "Pa prese wete k\u00F2 ou devan li, pa p\u00E8siste nan move pant lan, paske li ka f\u00E8 ou sa li vle.",
    "L\u00E8 wa a pale, se fini. Pa gen moun ki pou mande l\u0027 poukisa l\u0027ap f\u00E8 sa l\u0027ap f\u00E8 a.",
    "Moun ki f\u00E8 sa yo ba li l\u00F2d f\u00E8 a pa nan pwobl\u00E8m. Yo p\u0027ap f\u00E8 l\u0027 anyen. Yon nonm ki gen bon konprann konnen ki jan ak kil\u00E8 pou l\u0027 f\u00E8 sa li gen pou l\u0027 f\u00E8 a.",
    "Chak bagay gen jan pou yo f\u00E8 l\u0027 ak l\u00E8 pou yo f\u00E8 l\u0027. Se la tout t\u00E8t chaje a ye.",
    "Pesonn pa konnen sa ki pral rive. Epi pa gen pesonn ki ka di nou sa ki pral rive.",
    "Pesonn pa m\u00E8t lavi l\u0027. L\u00E8 jou a rive pou l\u0027 mouri, f\u00F2k li mouri. Pesonn pa ka ranvwaye jou lanm\u00F2 li. Nou pa ka kouri pou batay sa a. Ata mechanste mechan yo pa ka sove yo.",
    "Mwen w\u00E8 tou sa, l\u00E8 m\u0027 t\u0027ap kalkile sou sa k\u0027ap pase sou lat\u00E8. Moun ap dominen sou moun pou f\u00E8 yo soufri.",
    "Wi. Mwen w\u00E8 yo antere mechan yo, yo kouche kadav yo anba t\u00E8. Mwen w\u00E8 moun ki mache dwat yo pa menm jwenn kote pou moun antere yo. Tout moun nan lavil la bliye sa yo te f\u00E8. Tou sa ank\u00F2 pa vo anyen, sa p\u0027ap s\u00E8vi anyen.",
    "Se paske yo pran tw\u00F2p tan pou yo pini moun ki f\u00E8 mal yo ki f\u00E8 moun toujou anvi f\u00E8 sa ki mal.",
    "Yon moun k\u0027ap f\u00E8 sa ki mal gen dwa f\u00E8 san (100) krim, yonn sou l\u00F2t, epi l\u0027ap toujou mache sou moun. Men, mwen konnen yo di tou: Si ou gen krentif pou Bondye, w\u0027ap viv ak k\u00E8 kontan, paske ou respekte Bondye.",
    "Men se pa menm bagay la pou mechan an. L\u0027ap malere, lavi li tankou yon lonbraj. L\u0027ap mouri bon\u00E8, paske li pa gen krentif pou Bondye.",
    "Men tou sa se paw\u00F2l anl\u00E8. Gade sa k\u0027ap pase sou lat\u00E8: Gen moun ki mache dwat ki resevwa pinisyon mechan yo. Gen mechan ki resevwa rekonpans moun ki mache dwat yo. Mwen di tou sa pa vo anyen.",
    "Se konsa mwen mache di se pou tout moun jwi lavi yo, paske s\u00E8l plezi yon nonm gen nan lavi a se manje, se bw\u00E8, se pran plezi. Se sa ase li ka f\u00E8 pandan l\u0027ap travay di nan lavi Bondye ba l\u0027 pou l\u0027 viv sou lat\u00E8 a.",
    "Chak fwa mwen pran desizyon pou m\u0027 chache konprann, chak fwa mwen pran kalkile sa k\u0027ap pase sou lat\u00E8, mwen w\u00E8 ou te m\u00E8t pa janm d\u00F2mi lajounen kou lannwit,",
    "ou p\u0027ap janm ka konprann travay Bondye sou lat\u00E8. Ou m\u00E8t f\u00E8 sa ou vle, ou p\u0027ap janm ka rive jwenn sa w\u0027ap chache a. Moun ki gen bon konprann kw\u00E8 yo konnen. Men yo pa konnen plis pase yon l\u00F2t."
  ],
  [
    "Mwen kalkile anpil sou bagay sa yo. Mwen repase bagay sa yo byen repase nan t\u00E8t mwen. Mwen w\u00E8 se Bondye k\u0027ap dirije lavi tout moun, ni moun ki gen bon konprann, ni moun ki mache dwat yo. Li kontwole tou sa y\u0027ap f\u00E8, kit yo renmen, kit yo rayi. Pesonn pa konn anyen sou sa k\u0027ap tann yo pi devan.",
    "Se menm s\u00F2 a ki gen pou rive tout moun, ni mechan an, ni moun ki mache dwat la, bon an kou move a, moun ki kenbe pye Bondye a kou moun ki pa kenbe pye Bondye a, moun ki ofri b\u00E8t pou touye pou Bondye kou moun ki pa ofri b\u00E8t pou Bondye. Konsa, yon moun debyen pa pi bon pase moun k\u0027ap f\u00E8 sa ki mal la. Moun ki f\u00E8 s\u00E8man pa pi mal pase moun ki p\u00E8 f\u00E8 s\u00E8man.",
    "Se menm s\u00F2 a pou tout moun. Sa tou, tankou tout l\u00F2t bagay ki rive sou lat\u00E8, se yon mal\u00E8. Se konsa, moun pase tout lavi yo ak mechanste nan k\u00E8 yo, y\u0027ap kite lide moun fou travay nan t\u00E8t yo, epi yo rete konsa yo mouri.",
    "Men, toutotan yon moun vivan toujou gen espwa pou li. Yon chen vivan miy\u00F2 pase yon lyon mouri.",
    "Wi. Moun vivan yo konnen yo gen pou yo mouri. Men moun mouri yo pa konn anyen. Yo pa bezwen tann anyen ank\u00F2 pou sa yo f\u00E8. Tal\u00E8 konsa tout moun bliye yo.",
    "Tout santiman yo te gen nan k\u00E8 yo pou moun yo te renmen, pou moun yo te rayi, pou bagay yo te anvi, tou sa dispar\u00E8t av\u00E8k yo. Yo p\u0027ap janm patisipe nan anyen k\u0027ap f\u00E8t sou lat\u00E8 ank\u00F2.",
    "Ale non, monch\u00E8, manje manje ou ak k\u00E8 kontan, bw\u00E8 diven ou san k\u00E8 sote. Bondye deja dak\u00F2 ak tou sa w\u0027ap f\u00E8.",
    "Se pou rad anwo ou toujou byen pw\u00F2p, t\u00E8t ou toujou byen penyen ak lwil santi bon.",
    "Jwi lavi av\u00E8k fanm ou renmen an, pandan tout jou w\u0027ap viv lavi ki pa vo anyen an, lavi Bondye ba ou pou viv sou lat\u00E8 a. Jwi tout jou sa yo ki yonn pa vo l\u00F2t, paske se s\u00E8lman sa ki pou ou nan lavi a, apre tout traka ou bay t\u00E8t ou pou f\u00E8 travay ou sou lat\u00E8.",
    "Tou sa ou jwenn pou ou f\u00E8, f\u00E8 l\u0027 ak tout f\u00F2s ou. Paske, kote ou prale a, nan peyi kote m\u00F2 yo ye a, nanpwen travay pou ou f\u00E8, pa gen lide ki pou mache nan t\u00E8t ou, pa gen konesans, pa gen bon konprann.",
    "Yon l\u00F2t bagay mwen w\u00E8 ank\u00F2 sou lat\u00E8, se pa toujou moun ki konn kouri ki genyen nan kous, se pa toujou vanyan gason ki genyen nan lag\u00E8. Yon moun ki gen konprann pa toujou gen manje pou l\u0027 manje, yon moun ki gen lespri pa toujou gen anpil byen. Moun ki gen kapasite pa toujou jwenn gwo pozisyon. Chans ak malchans la pou tout moun.",
    "Moun pa konnen l\u00E8 l\u00E8 yo ap rive. Tankou pwason ki pran nan senn, tankou zwezo ki pran nan p\u00E8len, se konsa moun pran tou l\u00E8 yon mal\u00E8 s\u00E8k tonbe sou yo.",
    "Men yon l\u00F2t bagay mwen te w\u00E8 ank\u00F2: Se yon b\u00E8l egzanp ki moutre sa bon konprann ka f\u00E8 pou moun.",
    "Vwala se te yon ti bouk tou piti ki pa t\u0027 gen anpil moun ladan l\u0027. Yon gran wa vin atake l\u0027 ak yon gwo lame. Li s\u00E8nen bouk la toupatou, li f\u00E8 pare yon bann bagay pou kraze miray ranpa bouk la.",
    "Te gen yon nonm nan bouk la ki te gen lespri, men se te yon p\u00F2v malere. Se li ki te sove bouk la av\u00E8k konesans li. Apre sa, tout moun bliye l\u0027.",
    "Mwen te toujou di: Konesans pi bon pase gwo kouraj, men yo meprize konesans moun ki p\u00F2v. Yo p\u0027ap koute yo l\u00E8 y\u0027ap pale.",
    "Pito ou koute paw\u00F2l yon moun ki gen konprann ap di ou tou dousman pase paw\u00F2l ch\u00E8f k\u0027ap rele byen f\u00F2 nan mitan yon bann moun s\u00F2t.",
    "Konesans pi bon pase tout zam pou f\u00E8 lag\u00E8. Men, f\u00F2t yon s\u00E8l moun ka f\u00E8 anpil byen p\u00E8di tou."
  ],
  [
    "Mouch mouri gate tout bout\u00E8y od\u00E8. Yo f\u00E8 l\u0027 santi. Konsa tou, yon s\u00E8l ti betiz ka f\u00E8 tout gwo konesans ou pase pou anyen. Sa ka f\u00E8 moun pa respekte ou ank\u00F2.",
    "K\u00E8 yon moun ki gen konprann toujou panche pou f\u00E8 sa ki byen, men k\u00E8 moun s\u00F2t toujou panche pou f\u00E8 sa ki mal.",
    "Menm l\u00E8 moun s\u00F2t ap mache nan lari, li egare, li f\u00E8 tout moun w\u00E8 se moun s\u00F2t li ye.",
    "Si ch\u00E8f ou move sou ou, pa prese vire do ou ale. Si ou rete dousman, sa ka evite ou anpil mal\u00E8.",
    "Men yon l\u00F2t move bagay mwen w\u00E8 ank\u00F2 sou lat\u00E8, l\u00E8fini se ch\u00E8f yo ki lak\u00F2z sa.",
    "Yo pran moun s\u00F2t mete yo nan gwo pozisyon, epi yo kite moun ki chaje ak konesans anba.",
    "Mwen w\u00E8 esklav ap karakole sou chwal yo, epi ch\u00E8f yo menm k\u0027ap mache apye tankou esklav.",
    "Si ou fouye yon pi, se ou menm ki va tonbe ladan l\u0027. Si ou kraze yon miray, se ou menm s\u00E8pan va m\u00F2de.",
    "Si w\u0027ap koupe w\u00F2ch karyann, w\u0027a blese. Si w\u0027ap fann bwa, mal\u00E8 ka rive ou.",
    "Si dan rach ou pa koupe, si ou pa file l\u0027, ou gen pou travay pi r\u00E8d l\u00E8 w\u0027ap s\u00E8vi av\u00E8 l\u0027. Men bon konprann ap f\u00E8 ou reyisi nan sa w\u0027ap f\u00E8.",
    "Ou te m\u00E8t konn chame s\u00E8pan, sa p\u0027ap s\u00E8vi ou anyen si ou kite l\u0027 gen tan m\u00F2de ou.",
    "Paw\u00F2l ki soti nan bouch yon moun ki gen konprann s\u00E8vi yon lwanj pou li. Men paw\u00F2l nan bouch moun s\u00F2t ap lak\u00F2z lanm\u00F2 yo.",
    "L\u00E8 yo konmanse pale, se betiz y\u0027ap di. Men l\u00E8 y\u0027ap fini, se paw\u00F2l moun fou n\u00E8t y\u0027ap di.",
    "Moun s\u00F2t renmen pale anpil. Pesonn pa konnen sa k\u0027ap rive denmen. Pesonn pa ka di nou sa k\u0027ap rive apre nou mouri.",
    "Moun s\u00F2t touye t\u00E8t li nan travay, li bliye chimen kay li.",
    "Ala mal\u00E8 pou yon peyi l\u00E8 li gen yon timoun alat\u00E8t li, l\u00E8 ch\u00E8f li yo tonbe nan manje depi granmaten.",
    "Men, ala bon sa bon pou yon peyi l\u00E8 wa a se moun ki soti nan bon ras, l\u00E8 ch\u00E8f li yo manje l\u00E8 pou yo manje pou yo ka jwenn f\u00F2s, epi ki pa lage k\u00F2 yo nan banb\u00F2ch.",
    "L\u00E8 yon moun tw\u00F2 parese pou l\u0027 repare kay li, twati a ap koule, fetay la ap tonbe.",
    "Yo f\u00E8 resepsyon pou yo pran plezi yo, yo bw\u00E8 diven pou f\u00E8 k\u00E8 yo kontan, men se lajan ki penm\u00E8t yo f\u00E8 tou sa.",
    "Pa kritike yon wa, pa menm nan k\u00E8 ou. Pa kritike rich yo, pa menm anndan chanm ou. Paske raje gen z\u00F2r\u00E8y."
  ],
  [
    "F\u00E8 byen san gad d\u00E8y\u00E8. Yon l\u00E8 konsa, w\u0027a jwenn rekonpans ou.",
    "Separe sa ou genyen ak mezi moun ou kapab, paske ou pa janm konnen ki mal\u00E8 ki ka rive ou sou lat\u00E8.",
    "Depi nwaj yo plen dlo, se pou lapli tonbe sou lat\u00E8. L\u00E8 yon pyebwa tonbe, kit li tonbe sou b\u00F2 n\u00F2, kit li tonbe sou b\u00F2 sid, kote l\u0027 tonbe a, se la pou li rete.",
    "Si w\u0027ap gade sou van, ou p\u0027ap janm plante. Si w\u0027ap gade sou nwaj, ou p\u0027ap janm ranmase rek\u00F2t.",
    "Menm jan ou pa konnen ni kote van an soti ni kote li prale, menm jan an tou ou pa konnen ki jan zo timoun f\u00E8 f\u00F2me nan vant fanm ansent. Se konsa tou ou pa ka konprann travay Bondye, li menm ki f\u00E8 tout bagay.",
    "Nan maten, plante jaden ou. Asw\u00E8 rive, plante jaden ou ank\u00F2. Ou pa janm konnen kil\u00E8s nan de yo ap bay plis rannman. Ou pa janm konnen si tou de p\u0027ap pran, si tou de p\u0027ap bay menm rannman.",
    "Ala bon bagay se f\u00E8 kl\u00E8! Sa bon n\u00E8t l\u00E8 ou w\u00E8 sol\u00E8y.",
    "Di Bondye m\u00E8si pou chak lanne li mete sou lavi ou. Ou te m\u00E8t viv lontan, pa bliye tan ou pral pase l\u00E8 ou fin mouri a long anpil. Tou sa ki vin apre pa vo anyen.",
    "menm, jenn gason, pwofite jenn\u00E8s nou. F\u00E8 k\u00E8 nou kontan pandan tout tan nou jenn gason toujou. F\u00E8 tou sa nou ta vle f\u00E8, tou sa nou anvi f\u00E8. Men pa bliye Bondye gen pou mande nou kont pou tou sa nou f\u00E8.",
    "Pa kite lapenn chita nan k\u00E8 nou. Pa kite anyen f\u00E8 nou soufri nan k\u00F2 nou. Ou p\u0027ap rete jenn gason ak cheve nwa tou tan."
  ],
  [
    "Pandan ou jenn gason an, pa janm bliye Bondye ki te kreye ou la, anvan jou mal\u00E8 yo rive sou ou, anvan l\u00E8 a rive pou ou di: Mwen pa jwenn ankenn plezi nan lavi.",
    "L\u00E8 sa a, limy\u00E8 sol\u00E8y la, lalin lan ak zetwal yo ap par\u00E8t twoub twoub devan je ou. Sy\u00E8l la pa janm kl\u00E8. Lapli poko fin tonbe, tan an gen tan mare ank\u00F2.",
    "L\u00E8 sa a, bra ou yo ki te konn pwoteje ou ap tranble. Janm ou yo ki enganm koulye a ap febli. Ou p\u0027ap gen dan pou kraze manje. Je ou yo ap tw\u00F2 f\u00E8b pou w\u00E8 kl\u00E8.",
    "De twou z\u00F2r\u00E8y ou yo ap bouche, ou p\u0027ap tande sa k\u0027ap pase nan lari. Ata gwo bri moulen ki toupre ou la, w\u0027a tande l\u0027 tou piti piti. Moun te m\u00E8t ap chante b\u00F2 kote ou, w\u0027ap tande vwa yo lwen lwen. L\u00E8 sa a, depi pipirit konmanse chante, nou gen tan leve.",
    "W\u0027ap p\u00E8 moute sou bagay ki tw\u00F2 wo pou ou pa gen t\u00E8t vire. Menm mache nan granchemen ap yon danje pou ou. Tout cheve nan t\u00E8t ou ap vin blan, w\u0027ap p\u00E8di f\u00F2s kouray ou. Pa gen anyen ki ka f\u00E8 l\u0027 tounen ank\u00F2. W\u0027ap desann nan d\u00E8nye kay kote ou pral rete pou tou tan an. L\u00E8 sa a, moun ap mache rele nan tout lari.",
    "Wi, pa janm bliye Bondye ki f\u00E8 ou la anvan ti chenn an ajan an detache sot tonbe, anvan b\u00F2l an l\u00F2 a tonbe kraze, anvan kalbas dlo a kraze miy\u00E8t moso, anvan so a kase.",
    "L\u00E8 sa a, k\u00F2 nou pral tounen pousy\u00E8 lat\u00E8 jan l\u0027 te ye anvan an. Souf nou menm ap tounen jwenn Bondye ki te ban nou l\u0027 lan.",
    "Lavi pa vo anyen. Lavi pa s\u00E8vi anyen. Filoz\u00F2f la di: Anyen pa vo anyen.",
    "Men, paske filoz\u00F2f la te gen bon konprann, li pa janm sispann moutre p\u00E8p la tou sa li te konnen. Li egzaminen anpil pwov\u00E8b, li etidye yo, li pran san li pou li sanble yo.",
    "Li pran san li pou li jwenn paw\u00F2l ki pou f\u00E8 moun plezi. Men nan tou sa li ekri, li bay verite a jan li w\u00E8 l\u0027 la.",
    "Paw\u00F2l moun ki gen konprann tankou baton yo s\u00E8vi pou djige b\u00E8f kabwa. Liv pwov\u00E8b yo tankou yon seri klou yo kloure yonn kot l\u00F2t. Men se yon s\u00E8l m\u00E8t ki bay yo, se Bondye.",
    "Pitit mwen, men sa pou ou f\u00E8: Pran leson sou bagay sa yo. Si pou yo ta ekri anpil liv, yo pa ta janm fini. L\u00E8 ou etidye tw\u00F2p, sa f\u00E8 k\u00E8 ou f\u00E8 ou mal.",
    "Apre tout paw\u00F2l sa yo, se yon s\u00E8l bagay pou m\u0027 di nan sa: Gen krentif pou Bondye. F\u00E8 tou sa li mande ou f\u00E8 yo. Se pou sa ase Bondye te kreye moun.",
    "Paske Bondye ap jije tou sa n\u0027ap f\u00E8, kit yo bon, kit yo pa bon, ata bagay nou f\u00E8 an kach\u00E8t."
  ]
]