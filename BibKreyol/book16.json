[
  [
    "Vwala se te sou r\u00E8y wa Asyeris. Li t\u0027ap gouv\u00E8nen sanvenns\u00E8t (127) pwovens depi peyi Lend rive peyi Letiopi.",
    "L\u00E8 sa a, wa a te rete lavil Souz, kapital la, ki te tankou yon sitad\u00E8l.",
    "Li te gen twazan depi li te wa. Yon jou, li bay yon gwo f\u00E8t babako pou tout ch\u00E8f li yo ak pou tout moun k\u0027ap s\u00E8vi av\u00E8 l\u0027 nan gouv\u00E8nman an. Tout lame peyi P\u00E8s ak peyi Medi a te la tou ansanm ak tout gouv\u00E8n\u00E8 ak tout gwo zotobre pwovens yo.",
    "Pandan sis mwa, wa a t\u0027ap f\u00E8 yo w\u00E8 jan pal\u00E8 l\u0027 la te rich, jan li te grann\u00E8g anpil, ak kantite b\u00E8l bagay li te genyen.",
    "Apre tout jou sa yo, wa a f\u00E8 yon gwo f\u00E8t pou tout moun, rich kou p\u00F2v, ki te rete lavil Souz, kapital la. Pandan s\u00E8t jou, li resevwa mesye yo nan lakou jaden pal\u00E8 l\u0027 la.",
    "Lakou pal\u00E8 a te dekore ak b\u00E8l rido koul\u00E8 blan ak ble. Yo te mare rido yo ak b\u00E8l ti k\u00F2don koul\u00E8 viol\u00E8t nan bag f\u00E8t an ajan moute sou gwo poto f\u00E8t an mab. Yo te ranje b\u00E8l ti kabann f\u00E8t an l\u00F2 ak an ajan nan tout lakou a. Lakou a te pave ak mab blan, mab wouj, mab nwa, gwo p\u00E8l klere, ak b\u00E8l pye ble.",
    "Yo te s\u00E8vi bweson nan gwo gode l\u00F2. Chak gode te gen yon f\u00F2m apa. Yo te bay diven wa a an kantite, jan wa a te vle l\u0027 la.",
    "Tout moun t\u0027ap bw\u00E8 san pesonn pa kontwole bouch yo, paske wa a te bay kanbizye li yo l\u00F2d pou chak moun te jwenn mezi yo vle.",
    "Larenn Vachti b\u00F2 pa l\u0027 t\u0027ap resevwa medam yo anndan pal\u00E8 wa Asyeris la.",
    "D\u00E8nye jou f\u00E8t la, wa a t\u0027ap bw\u00E8, k\u00E8 l\u0027 te kontan. Li f\u00E8 rele s\u00E8t nan n\u00E8g konfyans pa l\u0027 yo: Se te Mayouman, Bizta, Abona, Bigta, Obagta, Zeta ak Kakas.",
    "Li ba yo l\u00F2d pou y\u0027 al chache larenn Vachti ak tout kouw\u00F2n li sou t\u00E8t li. Larenn lan te yon b\u00E8l fanm. Wa a te vle f\u00E8 p\u00E8p la ak tout ch\u00E8f li yo w\u00E8 jan li b\u00E8l.",
    "Men l\u00E8 n\u00E8g konfyans yo al di larenn Vachti l\u00F2d wa a te ba yo a, li derefize vini. Sa te f\u00E8 wa a fache. Li te move anpil.",
    "Se te koutim lan l\u00E8 sa a chak fwa wa a te gen yon bagay pou l\u0027 regle, li toujou pran kons\u00E8y nan men moun ki konnen sa ki dwat ak sa lalwa mande. Se konsa, wa a f\u00E8 chache konseye l\u0027 yo pou yo di l\u0027 sa pou l\u0027 f\u00E8.",
    "Men konseye ki te pi pre l\u0027 yo se te Kachna, Cheta, Admata, Tachich, Meris, Masena ak Mimoukan, s\u00E8t gwo ch\u00E8f ki te soti nan peyi P\u00E8s ak nan peyi Medi ki te gen dwa w\u00E8 wa a l\u00E8 yo vle. L\u00E8fini, se yo ki te gen premye plas nan gouv\u00E8nman an.",
    "Wa a di yo konsa: -Dapre lalwa, kisa pou m\u0027 f\u00E8 larenn Vachti? Mwen voye n\u00E8g konfyans mwen yo al ba li yon l\u00F2d, li derefize obeyi m\u0027.",
    "L\u00E8 sa a Mimoukan pran lapaw\u00F2l devan wa a ak tout l\u00F2t ch\u00E8f yo, li di konsa: -Se pa s\u00E8lman wa a larenn Vachti manke dega. Se tout ch\u00E8f ak tout gason k\u0027ap viv nan tout peyi ki sou l\u00F2d wa a li manke dega.",
    "L\u00E8 medam yo va konnen sa larenn Vachti f\u00E8 a, yo tout yo pral pran mari yo pou b\u00F2b\u00F2y. Y\u0027ap di: Wa Asyeris ki wa Asyeris, li te bay larenn Vachti l\u00F2d pou vin b\u00F2 kote l\u0027, larenn lan te derefize!",
    "L\u00E8 madanm ch\u00E8f peyi P\u00E8s ak peyi Medi yo va konnen sa larenn lan f\u00E8 la a, se sa ase yo pral pale nan z\u00F2r\u00E8y mari yo depi j\u00F2di a menm. L\u00E8 sa a, toupatou medam yo p\u0027ap respekte mari yo ank\u00F2. Mari yo menm pral f\u00E8 k\u00F2l\u00E8 sou madanm yo.",
    "Si wa a dak\u00F2, se pou l\u0027 f\u00E8 yon deklarasyon pou l\u0027 f\u00E8 tout moun konnen larenn Vachti pa janm gen dwa par\u00E8t devan l\u0027 ank\u00F2. Li pral chwazi yon l\u00F2t madanm pi bon pase l\u0027 mete larenn nan plas li. L\u00E8fini, l\u0027a f\u00E8 ekri l\u00F2d sa a nan liv lalwa peyi P\u00E8s ak peyi Medi a, pou yo pa janm chanje l\u0027.",
    "Y\u0027a pibliye l\u00F2d wa a nan tout gwo peyi ou la pou tout moun konnen. L\u00E8 sa a, mesye yo te m\u00E8t grann\u00E8g, yo te m\u00E8t ti n\u00E8g, madanm yo va gen resp\u00E8 pou yo.",
    "Wa a ansanm ak ch\u00E8f yo te renmen lide Mimoukan te bay la. Se konsa wa a f\u00E8 sa Mimoukan te di f\u00E8 a.",
    "Li voye mesaj nan tout peyi ki te anba baton k\u00F2mandman l\u0027 lan. Mesaj la te ekri nan lang chak peyi, jan yo ekri lang lan nan peyi a. Li voye di se pou chak gason ch\u00E8f lakay yo: L\u00E8 yo pale, se fini!"
  ],
  [
    "Apre sa, l\u00E8 kol\u00E8 wa a fin pase, lide wa a te toujou sou sa Vachti te f\u00E8 a ak sou desizyon li menm li te pran l\u00E8 sa a.",
    "Se konsa, nan moun ki toujou av\u00E8k wa a, gen ladan yo ki di l\u0027: -Poukisa ou pa mete moun chache pou ou k\u00E8k b\u00E8l ti jenn fi ki tifi toujou?",
    "Nan tout pwovens peyi ou la, wa chwazi k\u00E8k enspekte ki va chache d\u00E8nye b\u00E8l ti jenn fi ki poko nan gason. Y\u0027a mennen yo nan kay madanm ou yo, isit la, lavil Souz, kapital la. Wa mete yo sou kont Egayi, domestik konfyans ou ki reskonsab madanm ou yo, pou li ba yo tou sa yo bezwen pou f\u00E8 k\u00F2 yo b\u00E8l.",
    "L\u00E8fini, jenn fi ki va f\u00E8 ou plezi plis la wa mete l\u0027 larenn nan plas Vachti a. Wa a w\u00E8 se te yon bon lide, li f\u00E8 sa konsa vre.",
    "L\u00E8 sa a, nan lavil Souz, kapital peyi a, te gen yon jwif ki te rele Madoche. Se te pitit Jayi, nan branch fanmi Benjamen. Li te soti nan fanmi Kich ak Chimeyi.",
    "L\u00E8 N\u00E8bikadneza, wa peyi Babil\u00F2n lan, te pran Jekonya, wa peyi Jida a, ansanm ak l\u00F2t prizonye yo nan lavil Jerizal\u00E8m pou l\u0027 te dep\u00F2te yo, Madoche te ladan l\u0027 tou.",
    "Li te gen yon ti kouzin li ki te rele Est\u00E8. Men bon non jwif li se te Adasa. Se te yon b\u00E8l fi anf\u00F2m. L\u00E8 papa l\u0027 ak manman l\u0027 mouri, Madoche te pran l\u0027 lakay li, li leve l\u0027 tankou pw\u00F2p pitit fi li.",
    "Apre yo te fin pibliye l\u00F2d wa a, yo mache chache anpil jenn fi, yo mennen yo lakay wa a lavil Souz, kapital la. Est\u00E8 te ladan yo tou. Se konsa li te lakay wa a, sou kont Egayi ki te reskonsab tout madanm wa yo.",
    "Est\u00E8 te f\u00E8 Egayi plezi anpil. San l\u0027 te ale av\u00E8 l\u0027. Li pa p\u00E8di tan li, li ba li tou sa li te bezwen pou f\u00E8 k\u00F2 l\u0027 b\u00E8l ak manje ki bon pou li. Li chwazi s\u00E8t b\u00F2n lakay wa a, li bay Est\u00E8 pou s\u00E8vis pa l\u0027, epi li mete l\u0027 nan pi bon apatman ki te genyen nan kay madanm wa yo.",
    "Est\u00E8 pa t\u0027 kite p\u00E8sonn konnen moun ki peyi ak ki ras li te ye, paske Madoche te ba li l\u00F2d pou l\u0027 pa t\u0027 di anyen sou sa.",
    "Chak jou, Madoche b\u00F2 pa l\u0027 menm t\u0027ap pwonmennen devan lakou kay medam yo pou l\u0027 te konnen jan Est\u00E8 t\u0027ap degaje l\u0027, ki jan sa tapral pase pou li.",
    "Yo te pran yon lanne n\u00E8t pou pare jenn fi yo. Yo pase sis mwa ap pran masaj ak lwil f\u00E8t ak lami, sis mwa ak od\u00E8 ansanm ak kr\u00E8m f\u00E8t pou madan marye. Apre sa, yo mennen jenn fi yo yonn apre l\u00F2t al jwenn wa Asyeris.",
    "Men ki jan sa te f\u00E8t: l\u00E8 yon jenn fi ap kite kay medam yo pou ale kay wa a, yo ba li tou sa li te vle mete sou li.",
    "Se yon jou swa yo toujou mennen l\u0027. Nan maten, yo f\u00E8 l\u0027 ale nan yon l\u00F2t kay wa a te genyen pou fanm kay li yo. Yo renm\u00E8t li nan men Chagaz ki te reskonsab kay sa a. Jenn fi a pa t\u0027 gen pou l\u0027 te tounen kay wa a ank\u00F2, esepte si wa a te vle. L\u00E8 konsa, se wa a ki pou bay non fi li vle a.",
    "Jou pou Est\u00E8 ale kay wa a rive. Est\u00E8, pitit fi Abikayil la, kouzin Madoche te pran pou pitit fi li a, leve, li pa mande anyen pase sa Egayi, domestik konfyans wa a ki te reskonsab jenn fi yo, te ba li kons\u00E8y mande pou mete sou li. Tout moun tonbe pou Est\u00E8 l\u00E8 yo w\u00E8 l\u0027.",
    "Se konsa, Asyeris t\u0027ap mache sou s\u00E8tan depi li te wa, nan dizy\u00E8m mwa, mwa yo rele Teb\u00E8t la, l\u00E8 yo mennen Est\u00E8 devan wa a lakay li.",
    "Wa a tonbe pou Est\u00E8 plis pase pou tout l\u00F2t fanm li te janm konnen. Est\u00E8 te rive f\u00E8 wa a plezi plis pase tout l\u00F2t jenn fi yo. Wa a renmen l\u0027 plis pase l\u00F2t yo. Li mete kouw\u00F2n li a sou t\u00E8t Est\u00E8, li nonmen l\u0027 larenn nan plas Vachti a.",
    "L\u00E8fini, li voye envite tout ch\u00E8f li yo ak moun pa l\u0027 yo, li f\u00E8 yon gwo resepsyon pou Est\u00E8. Li bay yon jou vakans nan tout peyi a n\u00E8t. Apre sa, li bay kado adwat agoch jan wa yo konn f\u00E8 l\u0027 la.",
    "Pandan tout tan yo t\u0027ap mennen jenn fi yo bay wa a, Madoche te chita b\u00F2 p\u00F2tay pal\u00E8 a.",
    "Est\u00E8 menm pa t\u0027 kite p\u00E8sonn konnen moun ki peyi ak ki ras li te ye. Madoche te ba li l\u00F2d pa di anyen sou sa. Est\u00E8 te obeyi l\u0027 jan li te toujou obeyi l\u0027 l\u00E8 li te timoun lakay li.",
    "Antan Madoche te chita b\u00F2 p\u00F2tay la, de domestik konfyans wa a, Bigtan ak T\u00E8r\u00E8ch, ki t\u0027ap f\u00E8 p\u00F2s devan chanm wa a, fache sou wa a, yo f\u00E8 konplo pou yo touye l\u0027.",
    "Madoche vin konn sa. Li di larenn Est\u00E8 sa. Larenn Est\u00E8 menm al di wa a men sa Madoche voye di l\u0027.",
    "Yo mennen ank\u00E8t, yo jwenn sa Madoche te di a se te vre. Yo pann de mesye yo. L\u00E8fini, wa a bay l\u00F2d pou yo ekri koze a nan gwo liv achiv gouv\u00E8nman yo."
  ],
  [
    "K\u00E8k tan apre sa, wa Asyeris mete yon nonm ki te rele Aman nan yon gwo pozisyon. Li nonmen l\u0027 ch\u00E8f sou tout l\u00F2t ch\u00E8f nan peyi a apre wa a. Aman sa a te pitit Amedata, moun fanmi wa Agag.",
    "Wa a pase l\u00F2d pou tout anplwaye gouv\u00E8nman li mete ajenou, bese t\u00E8t yo jouk at\u00E8 devan Aman pou montre jan yo respekte l\u0027. Tout anplwaye yo te f\u00E8 sa vre esepte Madoche ki te derefize f\u00E8 bagay konsa.",
    "L\u00F2t anplwaye yo mande Madoche poukisa li t\u0027ap dezobeyi l\u00F2d wa a te bay la.",
    "Chak jou yo te d\u00E8y\u00E8 l\u0027 pou l\u0027 te konf\u00F2me l\u0027. Men, li te refize koute yo. Li esplike yo se jwif li ye, li pa kapab bese t\u00E8t li jouk at\u00E8 devan Aman. Se konsa mesye yo al di Aman sa pou yo w\u00E8 si li pa t\u0027ap di Madoche anyen.",
    "L\u00E8 Aman w\u00E8 Madoche te derefize ni mete ajenou, ni bese t\u00E8t li jouk at\u00E8 devan li l\u00E8 l\u0027ap pase, li ofiske.",
    "L\u00E8 li vin konnen menm se jwif Madoche te ye, li f\u00E8 lide se pa Madoche s\u00E8lman l\u0027ap pini. L\u0027ap \u00F2ganize l\u0027 pou l\u0027 touye d\u00E8nye kras jwif ki nan peyi wa Asyeris la.",
    "L\u00E8 sa a, wa Asyeris t\u0027ap mache sou douzan depi li t\u0027ap gouv\u00E8nen. Nan premye mwa a, mwa Nisan an, Aman mande yon divin\u00F2 f\u00E8 l\u0027 konnen ki jou ak ki mwa ki pi bon pou l\u0027 f\u00E8 sa l\u0027 te vle f\u00E8 a. Se konsa yo tonbe sou douzy\u00E8m mwa a, mwa Ada a.",
    "L\u00E8 sa a, Aman al di wa a: -Monwa, gen yon ras moun ki gaye nan tout peyi w\u0027ap gouv\u00E8nen yo, yo toupatou nan mitan p\u00E8p yo, men yo viv apa. M\u00E8s pa yo pa menm ak m\u00E8s l\u00F2t p\u00E8p yo. L\u00E8fini, yo derefize obeyi l\u00F2d ou bay yo. Li pa ta bon pou wa a f\u00E8men je l\u0027 sou sa.",
    "Si wa a ta vle, li ta bay l\u00F2d pou yo touye yo. Si wa a f\u00E8 sa, m\u0027ap ranmase twasanswasannkenz (375) t\u00F2n ajan nan men anplwaye leta yo m\u0027a mete nan k\u00E8s wa a.",
    "Wa a ba li kat blanch. Li wete gwo bag ki nan dw\u00E8t li a bay Aman, pitit gason Amedata, moun ras Agag la, ki pa t\u0027 vle w\u00E8 jwif yo.",
    "Epi wa a di l\u0027 konsa: -Mwen ba ou p\u00E8p sa a ansanm ak rich\u00E8s li yo. F\u00E8 sa ou vle ak yo.",
    "Se konsa, nan tr\u00E8zy\u00E8m jou premye mwa a, Aman f\u00E8 rele tout sekret\u00E8 wa yo, li ba yo yon piblikasyon pou yo mete nan lang chak peyi, jan yo ekri lang lan nan peyi a. L\u00E8fini, li bay l\u00F2d pou yo voye l\u0027 bay tout pref\u00E8 wa a, tout gouv\u00E8n\u00E8 pwovens yo ak tout ch\u00E8f l\u00F2t p\u00E8p yo. Piblikasyon an te f\u00E8t nan non wa Asyeris. L\u00E8fini, li mete so bag wa a anba li.",
    "Yo voye mesaje kouri pote piblikasyon an nan tout peyi ki anba k\u00F2mandman wa a. Piblikasyon an te bay l\u00F2d pou l\u00E8 tr\u00E8zy\u00E8m jou mwa Ada a va rive, yon s\u00E8l jou a pou yo te touye tout jwif yo, granmoun kou jennmoun, fanm kou timoun. Se pou yo te masakre yo san pitye, l\u00E8fini pou yo te piye tout byen yo.",
    "Yo voye yon kopi piblikasyon an nan chak pwovens av\u00E8k l\u00F2d espr\u00E8s pou yo te f\u00E8 tout moun konnen pou yo pare k\u00F2 yo pou jou sa a.",
    "Dapre l\u00F2d wa a, mesaje yo kouri pote mesaj la nan tout pwovens yo. Yo pibliye nouv\u00E8l la tou nan lavil Souz, kapital la. Tout lavil Souz te t\u00E8t anba, wa a menm te chita ap bw\u00E8 ak Aman."
  ],
  [
    "L\u00E8 Madoche pran nouv\u00E8l tou sa ki t\u0027ap pase, sa te f\u00E8 l\u0027 lapenn anpil. Li chire rad sou li. Li mete yon rad sak anwo li ak sann dife sou t\u00E8t li, li pran lari pou li, li t\u0027ap rele, li t\u0027ap plenn byen f\u00F2.",
    "Li rive devan p\u00F2tay pal\u00E8 a. Li pa antre, paske moun pa gen dwa antre anndan kay wa a ak rad sak sou yo.",
    "Nan tout pwovens yo, toupatou kote yo te pibliye l\u00F2d wa a, se te yon gwo lafliksyon pou jwif yo. Yo f\u00E8 j\u00E8n, yo t\u0027ap kriye, yo t\u0027ap plenn. Anpil ladan yo mete rad sak sou yo, yo kouche nan sann dife.",
    "L\u00E8 s\u00E8vant Est\u00E8 yo ansanm ak domestik konfyans li yo al di li sa Madoche t\u0027ap f\u00E8, sa te boulv\u00E8se li anpil. Est\u00E8 voye bon rad bay Madoche pou li te ka wete rad sak la sou li. Men Madoche derefize.",
    "L\u00E8 sa a, Est\u00E8 rele Atach, yonn nan domestik konfyans wa a te ba li pou s\u00E8vis li, li voye l\u0027 b\u00F2 kote Madoche pou konnen sa k\u0027ap pase ak poukisa l\u0027ap f\u00E8 sa.",
    "Atach al jwenn Madoche sou plas piblik ki te devan p\u00F2tay pal\u00E8 wa a.",
    "Madoche rakonte l\u0027 tou sa ki te rive l\u0027, ki jan Aman te pwom\u00E8t pou l\u0027 te bay anpil lajan pou mete nan k\u00E8s wa a si wa a te dak\u00F2 pou yo masakre tout jwif yo.",
    "Li bay Atach yon kopi l\u00F2d wa a yo te pibliye lavil Souz la, ki te mande pou yo te detwi tout jwif yo. Madoche mande l\u0027 pou l\u0027 pote kopi piblikasyon an bay Est\u00E8, pou li esplike l\u0027 sitiyasyon an, l\u00E8fini pou Est\u00E8 al b\u00F2 kot wa a pou pale av\u00E8 l\u0027, pou mande l\u0027 gras pou p\u00E8p li a.",
    "Atach al di Est\u00E8 tou sa Madoche te di l\u0027.",
    "Est\u00E8 menm voye Atach di Madoche konsa: -P\u00E8sonn, li te m\u00E8t fanm li te m\u00E8t gason, pa gen dwa antre nan lakou anndan pal\u00E8 a pou w\u00E8 wa a, si se pa wa a ki voye chache l\u0027. Si yon moun f\u00E8 sa, y\u0027ap touye l\u0027. Se lalwa.",
    "Tout moun k\u0027ap travay ak wa a ansanm ak tout p\u00E8p l\u00F2t peyi ki sou l\u00F2d li yo konn sa. S\u00E8l jan pou l\u0027 pa mouri se si wa a lonje baton an l\u00F2 a bay moun lan. Mwen menm, gen yon mwa depi wa a pa mande pou mwen.",
    "L\u00E8 Atach bay Madoche mesaj Est\u00E8 a,",
    "Madoche voye repons sa a bay Est\u00E8: -Pa mete nan t\u00E8t ou l\u00E8 y\u0027ap touye jwif yo w\u0027ap chape paske se lakay wa a ou rete.",
    "Si ou konprann pou f\u00E8men bouch ou nan yon ka konsa, Bondye ap toujou delivre p\u00E8p jwif la. Y\u0027a sove, men ou menm, w\u0027ap mouri epi fanmi ou ap dispar\u00E8t. Ou pa janm konnen si se pa pou move pa sa a ou larenn jounen j\u00F2di a.",
    "Est\u00E8 voye reponn Madoche:",
    "-Ou m\u00E8t ale. Reyini d\u00E8nye jwif ki nan lavil Souz; f\u00E8 yo f\u00E8 j\u00E8n pou mwen. N\u0027a pase twa jou twa nwit san manje san bw\u00E8. Mwen menm b\u00F2 pa m\u0027 ansanm ak s\u00E8vant mwen yo, nou pral f\u00E8 j\u00E8n tou. Apre sa, m\u0027 aval kote wa a, atout lalwa defann sa. Si se pou m\u0027 mouri, m\u0027a mouri.",
    "Madoche ale, li f\u00E8 tou sa Est\u00E8 te di l\u0027 f\u00E8 a."
  ],
  [
    "Sou twazy\u00E8m jou a, Est\u00E8 mete rad larenn li sou li, li ale, li kanpe nan lakou anndan pal\u00E8 a, devan salon wa a. Wa a te chita sou f\u00F2t\u00E8y li anndan salon an anfas p\u00F2t pou antre a.",
    "L\u00E8 wa a w\u00E8 larenn Est\u00E8 kanpe dey\u00F2 a, sa te f\u00E8 k\u00E8 l\u0027 kontan, li lonje baton an l\u00F2 ki te nan men l\u0027 lan ba li. Est\u00E8 antre, li manyen pwent baton an.",
    "Wa a mande l\u0027: -Sa ki genyen, larenn Est\u00E8? Sa ou bezwen? Ou te m\u00E8t mande m\u0027 mwatye nan peyi a, m\u0027ap ba ou li.",
    "Est\u00E8 reponn li: -Si sa f\u00E8 wa a plezi, mwen ta renmen wa a vini ansanm ak Aman nan yon ti f\u00E8t m\u0027ap f\u00E8 pou li lakay mwen asw\u00E8 a.",
    "Lamenm wa a di: -Kouri vit al chache Aman pou n\u0027 al kay Est\u00E8 ki envite nou. Se konsa, wa a ale nan ti f\u00E8t Est\u00E8 te f\u00E8 pou li a ansanm ak Aman.",
    "Pandan yo t\u0027ap bw\u00E8 diven, wa a mande Est\u00E8 konsa: -Di m\u0027 sa ou vle, m\u0027ap ba ou li. Ou te m\u00E8t mande m\u0027 mwatye nan peyi a, m\u0027ap ba ou li.",
    "Est\u00E8 reponn, li di konsa: -Sa m\u0027 bezwen...? Sa m\u0027 ta mande ou...?",
    "Si wa a kontan av\u00E8 m\u0027, si se plezi li pou li ban m\u0027 sa m\u0027 vle a, pou li f\u00E8 sa m\u0027a mande l\u0027 f\u00E8 a. mwen ta renmen wa a ansanm ak Aman vini denmen lakay mwen pou yon l\u00F2t ti f\u00E8t m\u0027ap f\u00E8 pou li ansanm ak Aman. L\u00E8 sa a, m\u0027a di monwa sa m\u0027 bezwen.",
    "Jou sa a, l\u00E8 Aman soti nan f\u00E8t la, li te kontan, li t\u0027ap ri ak tout moun. Men, l\u00E8 li rive b\u00F2 p\u00F2tay pal\u00E8 a, li w\u00E8 Madoche pa menm f\u00E8 yon rimay leve l\u00E8 l\u0027ap pase. Li move anpil sou Madoche,",
    "men li pa kite moun w\u00E8 sa, epi li al lakay li. L\u00E8fini, li f\u00E8 chache zanmi l\u0027 yo, epi li mande madanm li Zer\u00E8s pou li vini tou.",
    "Aman konmanse pale devan yo, li di yo jan li rich, jan li gen lajan, konbe pitit gason li genyen, jan wa a te moute l\u0027 grad, li te mete l\u0027 ch\u00E8f anwo tout l\u00F2t ch\u00E8f ak tout l\u00F2t moun k\u0027ap s\u00E8vi nan gouvenman an.",
    "L\u00E8fini, li di: -Sa ki pi r\u00E8d, larenn Est\u00E8 f\u00E8 f\u00E8t pou wa a, kil\u00E8s ou kw\u00E8 li envite? Mwen menm ase, p\u00E8sonn ank\u00F2! Men li envite m\u0027 pou denmen ank\u00F2!",
    "Men, tou sa pa di m\u0027 anyen, toutotan m\u0027a w\u00E8 jwif yo rele Madoche a chita nan pap\u00F2t pal\u00E8 wa a.",
    "L\u00E8 sa a, Zer\u00E8s, madanm li, ak tout zanmi l\u0027 yo di l\u0027 konsa: -Poukisa ou pa f\u00E8 yo kanpe yon poto swasannkenz pye wot\u00E8 nan lakou lakay ou? Denmen maten, w\u0027a mande wa a pou yo pann Madoche nan poto a. Apre sa, wa va ale nan f\u00E8t la ak k\u00E8 kontan. Aman w\u00E8 se te yon bon lide yo te ba li la a. Li f\u00E8 kanpe yon poto swasannkenz pye wot\u00E8 nan lakou lakay li."
  ],
  [
    "Menm jou lannwit sa a, wa a pa t\u0027 ka d\u00F2mi. Li f\u00E8 yo pote achiv gouv\u00E8nman kote yo te ekri tou sa ki te pase nan peyi a nan tan lontan. Li f\u00E8 yo li ladan l\u0027 pou li.",
    "Nan sa yo li a, te gen yon p\u00F2syon kote yo te rakonte ki jan Madoche te dekouvri konplo de nan domestik konfyans wa a, Bigtan ak T\u00E8r\u00E8ch, ki t\u0027ap f\u00E8 p\u00F2s devan chanm wa a, te moute pou yo ansasinen wa a.",
    "Wa a mande: -Kisa yo te f\u00E8 pou Madoche l\u00E8 sa a? Kisa yo te ba li pou sa? Mesye ki te la ap s\u00E8vi wa a reponn: -Yo pa t\u0027 f\u00E8 anyen pou li non.",
    "Wa a mande: -Kil\u00E8s nan ch\u00E8f yo ki nan lakou pal\u00E8 a? L\u00E8 sa a, Aman te f\u00E8k antre nan lakou pal\u00E8 a. Li te vin mande wa a pou l\u0027 te f\u00E8 pann Madoche nan poto li te pare a.",
    "Mesye yo reponn: -Aman la a wi! L\u0027ap espere ou nan lakou a. Wa a di: -F\u00E8 l\u0027 antre!",
    "L\u00E8 Aman antre, wa a di l\u0027 konsa: -Ki pi b\u00E8l bagay m\u0027 ta f\u00E8 pou yon moun mwen ta renmen rem\u00E8sye pou s\u00E8vis li rann mwen. Aman di nan k\u00E8 l\u0027: Pa gen l\u00F2t moun wa a ta renmen rem\u00E8sye pase mwen menm!",
    "Epi li di wa a: -Yon moun ou ta renmen rem\u00E8sye pou s\u00E8vis li rann ou!",
    "Enben! F\u00E8 yo pran yonn nan b\u00E8l rad ou konn mete sou ou yo pote l\u0027 bay moun sa a. Pran chwal ou konn moute a ak tout kouw\u00F2n lan sou t\u00E8t li.",
    "Chwazi yonn nan pi gwo ch\u00E8f ou yo, f\u00E8 l\u0027 al abiye moun sa a ak rad wa a. L\u00E8fini, l\u0027a f\u00E8 l\u0027 moute sou chwal la. Epi, l\u0027a pwonmennen l\u0027 nan tout lavil la sou plas piblik la. Pandan y\u0027ap mache konsa, ch\u00E8f la va di byen f\u00F2: Men ki jan wa a rem\u00E8sye moun pou s\u00E8vis yo rann li.",
    "L\u00E8 sa a, wa a di Aman: -Kouri al chache rad la ak chwal la. Epi w\u0027a f\u00E8 tou sa ou di la a pou Madoche, nonm jwif la. w\u0027a jwenn li chita b\u00F2 p\u00F2tay pal\u00E8 a. Pa bliye anyen nan sa ou te di f\u00E8 a.",
    "Aman pran rad la ak chwal la, li mete rad la sou Madoche. Li f\u00E8 Madoche moute sou chwal la. Epi, Aman pwonmennen l\u0027 sou plas piblik la. Pandan y\u0027ap mache konsa, li t\u0027ap di byen f\u00F2 pou tout moun tande: Men ki jan wa a rem\u00E8sye moun pou s\u00E8vis yo rann li.",
    "Apre sa, Madoche tounen tounen l\u0027 b\u00F2 p\u00F2tay pal\u00E8 wa a. Aman menm kouri al lakay li, li bouche figi l\u0027 sit\u00E8lman li te wont.",
    "Li rakonte madanm li ak tout zanmi l\u0027 yo tou sa ki te rive l\u0027. L\u00E8fini, Zer\u00E8s, madanm li, ak zanmi l\u0027 yo ki te gen bon konprann di l\u0027 konsa: -Si Madoche se yon jwif vre, koulye a ou p\u0027ap ka f\u00E8 l\u0027 anyen. Ou konmanse p\u00E8di pye devan l\u0027. Ou m\u00E8t s\u00E8ten se li k\u0027ap kraze ou.",
    "Zanmi l\u0027 yo t\u0027ap pale toujou, l\u00E8 domestik konfyans wa yo rive vin chache Aman pou l\u0027 ale touswit nan f\u00E8t Est\u00E8 te pare a."
  ],
  [
    "Wa a te al nan f\u00E8t larenn Est\u00E8 a ank\u00F2 ansanm ak Aman.",
    "Pandan yo t\u0027ap bw\u00E8 diven, wa a mande Est\u00E8, tankou premye jou a: -Di m\u0027 sa ou vle, m\u0027ap ba ou li. Ou te m\u00E8t mande m\u0027 mwatye nan peyi a, m\u0027ap ba ou li!",
    "Est\u00E8 reponn li: -Si wa a kontan av\u00E8 m\u0027, si se plezi li pou li ban mwen sa m\u0027 vle a, tanpri, sove lavi m\u0027 ansanm ak lavi p\u00E8p mwen an. Se sa ase mwen mande ou.",
    "Paske yo vann nou, mwen menm ansanm ak tout p\u00E8p mwen an, pou yo ka masakre nou, touye nou, dispar\u00E8t nou n\u00E8t. Si se vann yo te vann nou pou f\u00E8 nou tounen esklav, mwen pa ta di anyen, mwen pa ta deranje ou pou sa ase. Men, moun ki pa vle w\u00E8 nou an p\u0027ap janm ka ranplase p\u00E8t l\u0027ap f\u00E8 ou f\u00E8 a.",
    "Wa Asyeris mande larenn Est\u00E8: -Ki moun ki penm\u00E8t li gen lide f\u00E8 bagay konsa? Kote moun lan?",
    "Est\u00E8 reponn li: -Moun ki pa vle w\u00E8 nou an, moun k\u0027ap p\u00E8sekite nou an, se Aman, mechan sa a! Aman dekare, li pran tranble devan wa a ak larenn lan.",
    "Wa a leve b\u00F2 tab la byen move, li soti dey\u00F2 al nan jaden pal\u00E8 a. Aman te konnen wa a tapral pini l\u0027 pou sa l\u0027 f\u00E8 a. Li rete pou l\u0027 mande larenn lan f\u00E8 pa l\u0027.",
    "Aman te f\u00E8k panche k\u00F2 l\u0027 sou divan Est\u00E8 a pou mande l\u0027 padon l\u00E8 wa a tounen antre soti nan jaden an. L\u00E8 wa a w\u00E8 sa, li di: -Koulye a, apa nonm lan soti pou li f\u00E8 kadejak sou larenn Est\u00E8, l\u0027a devan je m\u0027, nan mitan lakay mwen an! Wa a poko fin pale, n\u00E8g konfyans yo gen tan kouvri t\u00E8t Aman.",
    "Yonn ladan yo ki te rele Abona, di konsa: -Aman te menm gen tan f\u00E8 kanpe yon poto nan lakou lakay li pou l\u0027 te pann Madoche ki te sove lavi wa a. Poto a gen swasannkenz pye wot\u00E8. Wa a bay l\u00F2d pou yo pann Aman ladan l\u0027.",
    "Se konsa yo pann Aman nan poto li te pare pou Madoche a. Apre sa, k\u00F2l\u00E8 wa a tonbe."
  ],
  [
    "Menm jou sa a, wa Asyeris pran tout byen Aman yo, nonm ki pa t\u0027 vle w\u00E8 jwif yo, li f\u00E8 larenn Est\u00E8 kado. Est\u00E8 f\u00E8 wa a konnen Madoche se fanmi li. Depi l\u00E8 sa a, Madoche te gen dwa par\u00E8t devan wa a.",
    "Wa a wete bag li te reprann nan men Aman an, li bay Madoche li. Est\u00E8 menm mete Madoche reskonsab tout byen Aman yo.",
    "Apre sa, Est\u00E8 al pale ak wa a ank\u00F2. Li lage k\u00F2 l\u0027 nan pye l\u0027 ap kriye. Li mande l\u0027 pou l\u0027 f\u00E8 kich\u00F2y pou kraze vye konplo Aman, moun laras Agag la, te moute sou do jwif yo.",
    "Wa a lonje baton an l\u00F2 a bay Est\u00E8. Est\u00E8 leve epi li di:",
    "-Si sa f\u00E8 wa a plezi, si wa a kontan av\u00E8 m\u0027, si se yon bagay li ka f\u00E8, si mwen f\u00E8 wa a plezi, tanpri, ekri yon l\u00E8t pou revoke l\u00F2d Aman, pitit Amedata, moun laras Agag la, te bay pou yo te touye d\u00E8nye kras jwif toupatou nan peyi wa a.",
    "Mwen p\u0027ap ka rete konsa pou m\u0027 w\u00E8 mal\u00E8 sa a ap tonbe sou moun p\u00E8p mwen yo, pou m\u0027 w\u00E8 y\u0027ap touye tout fanmi m\u0027 yo.",
    "Wa Asyeris di Est\u00E8 ak Madoche konsa: -Gade, mwen f\u00E8 pann Aman pout\u00E8t konplo li te moute sou do jwif yo, l\u00E8fini, m\u0027 bay Est\u00E8 tout byen li yo.",
    "Men, depi yo bay yon l\u00F2d piblik nan non wa a, av\u00E8k so wa a sou li, li pa ka revoke. Tans\u00E8lman, nou menm, nou gen dwa ekri yon l\u00E8t bay jwif yo nan non mwen av\u00E8k so mwen sou li.",
    "Tou sa te pase nan venntwazy\u00E8m jou twazy\u00E8m mwa a, mwa Sivan an. Madoche f\u00E8 chache tout sekret\u00E8 wa yo, li di yo tou sa pou yo mete nan l\u00E8t pou yo voye bay jwif yo, bay gouv\u00E8n\u00E8 yo, bay pref\u00E8 yo ak l\u00F2t ch\u00E8f p\u00E8p yo, nan tout sanvenns\u00E8t (127) pwovens yo, depi peyi Lend rive peyi Letiopi. L\u00E8t yo te ekri pou chak pwovens yo nan lang yo, dapre jan yo ekri lang lan nan peyi a. Yo ekri l\u00E8t pou jwif yo nan lang pa yo, dapre jan yo ekri lang pa yo a tou.",
    "Madoche f\u00E8 ekri l\u00E8t yo nan non wa a, epi li mete so wa a sou yo. Yo renm\u00E8t l\u00E8t yo bay mesaje pote ale. Mesaje yo te moute sou chwal yo te pran nan ekri wa a.",
    "Dapre sa ki te nan l\u00E8t yo, wa a te bay tout jwif yo p\u00E8misyon pou yo te \u00F2ganize yo nan chak lavil peyi a pou yo te ka defann t\u00E8t yo. Nenp\u00F2t moun l\u00F2t nasyon ki ta atake yo ak zam nan nenp\u00F2t pwovens, se pou yo koresponn ak yo, se pou yo masakre yo ansanm ak madanm yo ak pitit yo. Se pou yo touye yo n\u00E8t ale, l\u00E8fini pou yo pran tout byen yo.",
    "Se sa pou jwif yo f\u00E8 nan tout pwovens peyi wa Asyeris la, nan tr\u00E8zy\u00E8m jou douzy\u00E8m mwa a, ki vle di mwa Ada a.",
    "Nan chak pwovens, se pou yo te konsidere l\u00E8t la tankou yon lwa. Se pou yo te pibliye l\u0027 pou tout moun te ka konnen sa ki ladan l\u0027. Jwif yo menm te pou pare pou yo te tire revanj yo sou l\u00E8nmi yo jou sa a.",
    "Jan wa a te bay l\u00F2d la, mesaje yo moute sou chwal wa yo, yo kouri pote l\u00E8t yo ale. Yo te mache f\u00E8 konnen l\u00F2d wa a nan lavil Souz, kapital la, tou.",
    "Madoche soti kite pal\u00E8 wa a. Li te gen yon b\u00E8l rad ble e blan, tankou rad wa a, sou li, yon gwo kouw\u00F2n l\u00F2 sou t\u00E8t li ak yon manto koul\u00E8 viol\u00E8t sou zep\u00F2l li. Tout moun lavil Souz te kontan, yo t\u0027ap f\u00E8 f\u00E8t.",
    "Pou jwif yo menm, se te yon gwo soulajman; yo te kontan, yo t\u0027ap f\u00E8 f\u00E8t, se te yon b\u00E8l bagay pou yo.",
    "Nan tout pwovens yo, nan chak lavil yo, toupatou kote yo te li l\u00E8t wa a te voye a, jwif yo pase jou a ap f\u00E8 f\u00E8t, yo te kontan, yo f\u00E8 resepsyon, yo bay manje. Anpil moun l\u00F2t nasyon f\u00E8 yo jwif l\u00E8 sa a, paske yo te p\u00E8 jwif yo anpil."
  ],
  [
    "Tr\u00E8zy\u00E8m jou nan douzy\u00E8m mwa a, mwa Ada a, rive. Se te jou pou yo te f\u00E8 sa wa a te bay l\u00F2d f\u00E8 a. Se te jou moun ki pa t\u0027 vle w\u00E8 jwif yo t\u0027ap tann pou yo te kraze yo. Men, sa ki pou te rive jou sa a, se pa sa ki rive. Se jwif yo ki kraze moun ki te rayi yo.",
    "Nan tout pwovens peyi wa Asyeris la, jwif yo reyini nan katye yo nan chak lavil. Yo \u00F2ganize yo pou yo atake tout moun ki te vle f\u00E8 yo mal. P\u00E8sonn pa t\u0027 ka kenbe t\u00E8t ak yo. Tout moun te p\u00E8 yo.",
    "Sa ki pi r\u00E8d, tout gouv\u00E8n\u00E8 yo, tout pref\u00E8 yo ak tout anplwaye leta yo nan tout pwovens yo te pran pou jwif yo, paske yo te p\u00E8 Madoche anpil.",
    "Nan tout peyi a, tout moun te konnen jan Madoche te yon grann\u00E8g nan pal\u00E8 wa a, chak jou li te vin gen plis pouvwa.",
    "Jwif yo tonbe sou tout l\u00E8nmi yo ak kout nepe. Yo touye yo, yo masakre yo. Yo f\u00E8 sa yo vle ak moun ki pa t\u0027 vle w\u00E8 yo.",
    "Nan lavil Souz, kapital la menm, yo touye, yo masakre senksan (500) moun.",
    "Nan moun yo touye yo te gen dis pitit gason Aman yo: Pachandat, Dalfon, Aspata,",
    "Porata, Adalya, Aridata,",
    "Pamachta, Arisayi, Aridayi ak Vayzata.",
    "Se te pitit gason Aman yo, pitit pitit Amedata a, moun ki pa t\u0027 vle w\u00E8 jwif yo. Men, jwif yo pa t\u0027 pran anyen lakay moun yo.",
    "Jou sa a, yo f\u00E8 wa a konnen jwif yo te touye senksan (500) moun nan lavil Souz, kapital la.",
    "Wa a di larenn Est\u00E8 konsa: -Nan lavil Souz ase, jwif yo touye senksan (500) moun. Nan moun sa yo te gen dis pitit gason Aman yo. Nou pa bezwen mande sa yo f\u00E8 nan pwovens yo. Kisa ou vle koulye a? M\u0027ap ba ou li. Di m\u0027 kisa ou vle m\u0027 f\u00E8, m\u0027ap f\u00E8 l\u0027.",
    "Est\u00E8 reponn li: -Si sa f\u00E8 monwa plezi, li ta bay jwif ki nan lavil Souz yo otorizasyon pou denmen yo f\u00E8 menm jan yo te f\u00E8 j\u00F2di a. L\u00E8fini, pou yo pann kadav dis pitit gason Aman yo sou plas piblik.",
    "Wa a bay l\u00F2d pou yo f\u00E8 sa vre. Yo f\u00E8 piblikasyon nan tout lavil Souz, epi yo pann kadav dis pitit gason Aman yo sou plas piblik.",
    "Nan kat\u00F2zy\u00E8m jou moun Ada a, jwif lavil Souz yo reyini ank\u00F2 epi yo touye twasan (300) moun nan lavil la. Men, l\u00E8 sa a tou, yo pa t\u0027 pran anyen nan zaf\u00E8 moun yo.",
    "Nan pwovens yo menm, jwif yo te \u00F2ganize yo pou defann t\u00E8t yo. Yo f\u00E8 l\u00E8nmi yo ba yo lap\u00E8, yo touye swasannkenzmil (75.000) moun ki pa t\u0027 vle w\u00E8 yo. Men, yo menm tou yo pa t\u0027 pran anyen nan zaf\u00E8 moun yo.",
    "Tou sa pase nan tr\u00E8zy\u00E8m jou mwa Ada a. Nan denmen, ki vle di nan kat\u00F2zy\u00E8m jou mwa a, jwif nan pwovens yo pa t\u0027 touye yon moun ank\u00F2. Se te jou yo t\u0027ap f\u00E8 f\u00E8t, jou yo t\u0027ap pran plezi yo.",
    "Men, jwif lavil Souz yo te pran de jou, tr\u00E8zy\u00E8m jou ak kat\u00F2zy\u00E8m jou nan mwa Ada a, pou yo te touye l\u00E8nmi yo. Nan kenzy\u00E8m jou mwa a, yo pa t\u0027 touye yon moun ank\u00F2. Se jou sa a yo te f\u00E8 f\u00E8t, se jou sa a yo t\u0027ap pran plezi yo.",
    "Se pout\u00E8t sa, jwif k\u0027ap viv nan ti bouk yo, ki gaye nan tout pwovens yo, pran kat\u00F2zy\u00E8m jou mwa Ada a pou yon jou f\u00E8t, jou pou f\u00E8 k\u00E8 yo kontan, jou pou yo pa travay. Se jou sa a yonn voye kado bay l\u00F2t.",
    "Madoche f\u00E8 ekri tout bagay sa yo, l\u00E8fini li voye l\u00E8t bay tout jwif ki te nan pwovens peyi wa Asyeris la, kit yo te pre, kit yo te lwen.",
    "Li voye di yo pou yo te toujou pran de jou sa yo, kat\u00F2zy\u00E8m ak kenzy\u00E8m jou nan mwa Ada a, pou jou f\u00E8t chak lanne.",
    "Se jou sa yo jwif yo te f\u00E8 l\u00E8nmi yo ba yo lap\u00E8. Se mwa sa a sitiyasyon an te chanje pou yo: yo te sispann gen lapenn, k\u00E8 yo te kontan. Yo pa t\u0027 dekouraje, yo t\u0027ap f\u00E8 f\u00E8t. Se pou yo te make jou sa yo tankou jou pou f\u00E8 f\u00E8t ak gwo resepsyon. Jou sa a, se pou yo voye kado yonn bay l\u00F2t, se pou yo bay p\u00F2v yo kado tou.",
    "Se konsa, jwif yo pran abitid mete jou sa yo apa, jan yo te konmanse f\u00E8 l\u0027 la, dapre sa Madoche te ekri yo.",
    "Aman, pitit gason Amedata, moun laras Agag, moun ki pa t\u0027 vle w\u00E8 jwif yo, te f\u00E8 lide dispar\u00E8t yo. Li te mande yon divin\u00F2 f\u00E8 l\u0027 konnen ki jou ki ta pi bon pou detwi yo, pou masakre yo.",
    "Men, l\u00E8 Est\u00E8 al di wa a sa, wa a bay yon l\u00F2t l\u00F2d. Se konsa mal\u00E8 Aman t\u0027ap pare pou jwif yo, se sou pw\u00F2p t\u00E8t li li tonbe. Yo pann ni li ni pitit gason l\u0027 yo byen wo sou plas piblik.",
    "Se pout\u00E8t sa yo rele jou f\u00E8t sa yo: Pourim, dapre yon mo ansyen ki vle di: chans. Konsa, dapre sa ki te nan l\u00E8t Madoche te voye ba yo a, l\u00E8fini pout\u00E8t sa yo te w\u00E8 ki te rive yo,",
    "jwif yo make dat sa a pou yo toujou f\u00E8 f\u00E8t jou sa yo. Yo pran angajman pou yo, pou pitit yo ak pitit pitit yo, ak pou tout moun ki ta vle f\u00E8 yo jwif, pou chak lanne l\u00E8 de jou sa yo rive pou yo toujou f\u00E8 f\u00E8t jan Madoche te ekri l\u0027 la.",
    "Yo bay l\u00F2d pou tout jwif yo, nan tout branch fanmi, nan tout lavil, nan tout peyi toujou chonje jou sa yo pou yo f\u00E8 gwo f\u00E8t l\u00E8 sa a, depi sa ki la koulye a jouk ras la va kaba. Se pou jwif yo make jou chans sa yo, pou yo pa janm bliye yo, l\u00E8fini pou pitit pitit yo ka toujou chonje jou sa yo.",
    "Apre sa, larenn Est\u00E8, pitit fi Abikayil la, mete t\u00E8t ansanm ak Madoche, li ekri yon l\u00E8t pou di jan li dak\u00F2. Se konsa, li bay premye l\u00E8t Madoche te ekri sou jou chans sa yo plis f\u00F2s toujou.",
    "Yo voye l\u00E8t la bay tout jwif nan sanvenns\u00E8t (127) pwovens peyi wa Asyeris la. L\u00E8t la te mande pou jwif yo te viv ak k\u00E8 poze san f\u00E8 kont.",
    "L\u00E8fini, li mande yo pou ni yo ni pitit yo, ni pitit pitit yo, pou yo toujou fete jou chans sa yo l\u00E8 dat la rive, jan Madoche ak larenn Est\u00E8 te bay l\u00F2d la, menm jan yo te swiv l\u00F2d yo te bay pou f\u00E8 j\u00E8n epi pou yo te leve men yo nan sy\u00E8l pou plenn s\u00F2 yo.",
    "Yo pran l\u00E8t larenn Est\u00E8 te ekri pou bay regleman jou chans sa yo plis f\u00F2s la, yo ekri l\u0027 nan liv la."
  ],
  [
    "Wa Asyeris te bay l\u00F2d pou tout moun ki rete nan peyi a, ata moun nan zile yo, peye yon lajan.",
    "Yo ekri tou sa wa a te f\u00E8 nan gwo liv istwa wa peyi Medi ak peyi P\u00E8s yo. Yo di tout b\u00E8l bagay li te f\u00E8, jan li te yon vanyan gason. Yo bay tout ti detay sou jan li te rive mete Madoche nan gwo plas sa a.",
    "Madoche, nonm jwif la, te s\u00E8l ch\u00E8f apre wa Asyeris. Tout jwif par\u00E8y li yo te respekte l\u0027, yo te renmen l\u0027 anpil. Li te travay anpil pou byen p\u00E8p la, li te vle pou tout moun nan ras jwif la viv ak k\u00E8 poze."
  ]
]