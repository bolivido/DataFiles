[
  [
    "Mwen menm, P\u00F2l, mwen se s\u00E8vit\u00E8 Bondye, yon ap\u00F2t Jezikri. Se Bondye menm ki voye m\u0027 pou m\u0027 ede moun li chwazi yo rive gen konfyans nan li, pou m\u0027 f\u00E8 yo konnen verite a jan n\u0027ap viv li nan s\u00E8vis Bondye,",
    "pou yo ka gen espwa resevwa lavi ki p\u0027ap janm fini an. Bondye pa janm manti, li te pw\u00F2m\u00E8t lavi sa a depi lontan anvan li te kreye tout bagay.",
    "L\u00E8 l\u00E8 li te fikse a rive, li f\u00E8 nou konnen lavi sa a ak paw\u00F2l li, nan mesaj li te renm\u00E8t mwen pou m\u0027 f\u00E8 konnen, dapre l\u00F2d Bondye, Sov\u00E8 nou an, te ban mwen.",
    "M\u0027ap ekri ou l\u00E8t sa a, Tit, pitit lejitim mwen nan konfyans nou gen ansanm lan. Mwen mande Bondye Papa a ansanm ak Jezikri, Sov\u00E8 nou an, pou yo ba ou benediksyon ak k\u00E8 poze.",
    "Mwen te kite ou nan lil Kr\u00E8t pou ou te kapab \u00F2ganize tou sa ki pa t\u0027 ank\u00F2 fin regle. Ou te gen pou ou te mete yon gwoup ansyen alat\u00E8t legliz la nan chak vil. Chonje sa m\u0027 te di ou:",
    "Yon ansyen, se yon moun ki pou san repw\u00F2ch, ki gen yon s\u00E8l madanm. Se pou pitit li yo gen konfyans nan Bondye. Tout moun f\u00E8t pou konnen yo pou timoun ki pa nan dez\u00F2d, ki pa dezobeyisan.",
    "Paske, yon moun k\u0027ap dirije legliz la, se li ki reskonsab travay Bondye a. Se pou li san repw\u00F2ch. Se pa pou li awogan, ni renmen f\u00E8 k\u00F2l\u00E8, ni renmen bw\u00E8 gw\u00F2g. Li pa f\u00E8t pou l\u0027 brital, ni renmen f\u00E8 lajan nan move kondisyon.",
    "Men, se pou l\u0027 konn resevwa moun lakay li. Se pou l\u0027 renmen sa ki byen, se pou li konn kenbe t\u00E8t li anplas, se pou li san patipri. Se pou l\u0027 viv apa pou Bondye, pou li konn kontwole t\u00E8t li.",
    "Se pou l\u0027 kenbe mesaj verite a byen f\u00E8m, jan Kris la te bay li a, pou l\u0027 ka ankouraje l\u00F2t yo ak paw\u00F2l verite a, pou li ka demanti moun k\u0027ap vire paw\u00F2l la lanv\u00E8.",
    "Paske, gen moun ki reb\u00E8l, k\u0027ap mache twonpe moun ak paw\u00F2l san sans. Gen anpil jwif konv\u00E8ti ki konsa nan mitan yo.",
    "Se pou nou f\u00E8men bouch moun sa yo, paske yo boulv\u00E8se anpil fanmi deja ak move bagay y\u0027ap moutre moun pou yo f\u00E8 lajan nan move kondisyon.",
    "Se yon moun Kr\u00E8t, yonn nan pwof\u00E8t pa yo menm ki di konsa: Moun Kr\u00E8t toujou ap bay manti. Se yon bann b\u00E8t sovaj, yo parese konsa. Lide yo sou manje ase.",
    "Sa li di a, se vre wi. Se pout\u00E8t sa, pale sev\u00E8 ak yo pou yo ka sens\u00E8 nan konfyans yo,",
    "pou yo pa swiv vye istwa jwif yo f\u00E8, ni k\u00F2mandman ki soti nan moun ki vire do bay verite a.",
    "Pou yon moun k\u0027ap f\u00E8 volonte Bondye, tout bagay bon. Men, anyen pa bon pou moun k\u0027ap f\u00E8 sa ki mal, pou moun ki pa gen konfyans nan Bondye, paske lespri yo ak konsyans yo fin pran nan sa ki mal.",
    "Y\u0027ap mache di yo konn Bondye. Men, sa y\u0027ap f\u00E8 a demanti yo. Yo bay degoutans, yo reb\u00E8l, yo pa ka f\u00E8 anyen ki bon."
  ],
  [
    "Ou menm, se pou tou sa w\u0027ap moutre moun dak\u00F2 ak bon mesaj la.",
    "Pale ak granmoun gason yo pou yo f\u00E8 tout bagay ak mezi, pou yo f\u00E8 resp\u00E8 t\u00E8t yo, pou yo kenbe t\u00E8t yo anplas, pou yo gen yon konfyans solid nan Bondye, pou yo gen renmen nan k\u00E8 yo ak anpil pasyans.",
    "Pale ak granmoun fanm yo tou pou yo viv tankou moun k\u0027ap viv pou Bondye tout bon vre. Yo pa dwe nan f\u00E8 tripotaj, ni nan tw\u00F2 renmen gw\u00F2g. Okontr\u00E8, se pou yo bay bon egzanp.",
    "Konsa, l\u00F2t jenn medam yo va aprann nan men yo ki jan pou yo renmen pitit yo ak mari yo,",
    "ki jan pou yo kenbe t\u00E8t yo anplas, pou yo pa nan dez\u00F2d, pou yo konn okipe kay yo byen, pou yo aji ak bon k\u00E8, pou yo soum\u00E8t devan mari yo. Konsa, moun p\u0027ap ka pale paw\u00F2l Bondye a mal.",
    "Konsa tou, pale ak jenn moun yo pou yo kenbe t\u00E8t yo anplas.",
    "Ou menm, nan tout bagay, se pou ou bay bon egzanp: toujou f\u00E8 sa ki byen. L\u00E8 w\u0027ap moutre yo kich\u00F2y, se pou ou serye: ba yo verite a san chache twonpe yo.",
    "Pale paw\u00F2l ki dak\u00F2 ak verite a pou yo pa kritike ou. Konsa, l\u00E8nmi nou yo va wont. Yo p\u0027ap jwenn anyen pou yo di sou nou.",
    "Pale ak domestik yo pou yo soum\u00E8t devan m\u00E8t yo, pou yo f\u00E8 m\u00E8t yo plezi nan tout bagay. Yo pa f\u00E8t pou nan bay repons ak yo.",
    "Ni yo pa dwe nan pran sa ki pa pou yo. Okontr\u00E8, se pou yo serye tout bon nan tou sa y\u0027ap f\u00E8. Konsa y\u0027a f\u00E8 resp\u00E8 mesaj Bondye, delivrans nou an, nan tout bagay.",
    "Bondye f\u00E8 konnen fav\u00E8 l\u0027 pou tout moun ka delivre.",
    "Fav\u00E8 Bondye a mande nou pou nou kite move lavi nou t\u0027ap mennen an ansanm ak tout move lanvi ki nan lemonn, pou nou ka mennen yon l\u00F2t lavi ki kontwole, ki dwat, ki devwe pou Bondye pandan nou sou lat\u00E8 a.",
    "Se konsa li moutre nou pou nou viv pandan n\u0027ap tann benediksyon li te pwom\u00E8t nou yo, l\u00E8 b\u00E8l pouvwa Jezikri, Bondye nou ak Delivrans nou, va par\u00E8t.",
    "Li te asepte mouri pou nou pou li te ka delivre nou anba mechanste, pou li te f\u00E8 nou tounen yon p\u00E8p ki nan kondisyon pou s\u00E8vi li, ki rele li pa li, epi ki toujou pare pou f\u00E8 sa ki byen.",
    "Se bagay sa yo pou ou moutre moun yo. Otorite yo ba ou a se pou ankouraje sa ki bezwen ankouraje, pou rale z\u00F2r\u00E8y sa ki bezwen gen z\u00F2r\u00E8y yo rale. Pa bay pesonn okazyon meprize ou."
  ],
  [
    "F\u00E8 yo chonje se pou yo soum\u00E8t devan tout ch\u00E8f ak tout otorite, pou yo obeyi yo, pou yo toujou pare pou f\u00E8 tou sa ki byen.",
    "Yo pa dwe nan pale moun mal, yo pa dwe nan f\u00E8 kont ak pesonn. Se pou yo gen pasyans ak tout moun, se pou yo aji ak dous\u00E8 ak tout moun.",
    "Paske, nou menm tou, nan tan lontan nou te tankou moun fou, nou pa t\u0027 obeyisan devan Bondye, nou te tankou moun ki p\u00E8di chemen yo. Nou te esklav tout kalite move dezi ak move plezi. Nou t\u0027ap viv ak mechanste, ak jalouzi nan k\u00E8 nou. Moun te rayi nou, epi nou menm, nou te rayi yo tou.",
    "Men, l\u00E8 Bondye f\u00E8 nou w\u00E8 jan li gen bon k\u00E8, jan li renmen tout moun,",
    "li te delivre nou. Li pa t\u0027 delivre nou paske nou te f\u00E8 k\u00E8k bagay ki bon, men paske li menm li te gen pitye pou nou. Li delivre nou l\u00E8 li lave nou, li voye pouvwa Sentespri li nan nou pou chanje nou n\u00E8t, pou n\u0027 te ka viv yon l\u00F2t jan.",
    "Bondye voye Sentespri li sou nou an kantite, gremesi Jezi, Kris la, ki delivre nou.",
    "Av\u00E8k fav\u00E8 sa a Bondye f\u00E8 nou an, li f\u00E8 nou gras. Koulye a nou ka resevwa sa n\u0027ap tann lan: lavi ki p\u0027ap janm fini an.",
    "Sa se paw\u00F2l s\u00E8ten. Mwen ta renmen ou peze sou bagay sa yo anpil pou tout moun ki mete konfyans yo nan Bondye ka okipe tout tan yo ap f\u00E8 sa ki byen. Se bagay konsa ki bon, ki kapab s\u00E8vi tout moun.",
    "Pa antre nan okenn vye diskisyon san sans, ni nan chache konnen non gran granparan moun, ni nan chache kont, ni nan goumen pou lalwa Moyiz la. Bagay sa yo pa s\u00E8vi anyen, yo pa vo anyen.",
    "Si yon moun vle mete divizyon, pale av\u00E8 l\u0027 yon premye fwa, yon dezy\u00E8m fwa. Si li pa koute ou, pa okipe li.",
    "Paske ou konnen byen yon moun konsa fin p\u00E8di. S\u00E8 pw\u00F2p peche li yo k\u0027ap kondannen li.",
    "L\u00E8 m\u0027a voye Atemas osinon Tichik ba ou, f\u00E8 posib ou pou ou vin jwenn mwen lavil Nikopolis, paske se la mwen f\u00E8 lide pase sezon fredi a.",
    "F\u00E8 sa ou kapab pou m\u00E8t Zenas, avoka a, ansanm ak Apol\u00F2s, pou yo pa manke anyen pou vwayaj yo a.",
    "Se pou moun nou yo aprann f\u00E8 sa ki byen tou, pou yo bay l\u00E8 gen ka nesesite. Yo pa f\u00E8t pou y\u0027ap viv konsa san yo pa bay anyen.",
    "Tout moun ki av\u00E8 m\u0027 yo voye bonjou pou ou. Di tout zanmi nou nan lafwa yo bonjou. Mwen mande pou Bondye ban nou tout fav\u00E8 li."
  ]
]