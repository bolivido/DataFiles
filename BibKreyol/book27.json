[
  [
    "Men mesaj Sey\u00E8 a te bay Oze, pitit Beeri, nan tan Ozyas, Jotam, Akaz ak Ezekyas te wa, yonn apre l\u00F2t, nan peyi Jida. L\u00E8 sa a, se Jewoboram, pitit Joas, ki te wa nan peyi Izray\u00E8l.",
    "Premye fwa Sey\u00E8 a t\u0027ap bay Oze mesaj pou p\u00E8p Izray\u00E8l la, li di l\u0027 konsa: -Leve non! Al marye ak yon fanm jenn\u00E8s nan san ki pral twonpe ou. Kanta pou pitit w\u0027ap gen av\u00E8 l\u0027 yo, y\u0027ap gen menm san jenn\u00E8s la tou. Se konsa p\u00E8p la vire do ban mwen. Yo pa kenbe paw\u00F2l yo te gen av\u00E8 m\u0027.",
    "Se konsa, Oze leve, li al marye ak Gom\u00E8, pitit fi Diblayim. Gom\u00E8 vin ansent, li f\u00E8 yon pitit gason.",
    "Sey\u00E8 a di Oze konsa: -W\u0027a rele l\u0027 Jizrey\u00E8l paske tal\u00E8 konsa, mwen pral pini wa Izray\u00E8l la pou krim Jeou, zans\u00E8t li a, te f\u00E8 lavil Jizrey\u00E8l. Mwen pral wete gouv\u00E8nman an nan men moun ras Izray\u00E8l yo.",
    "Jou sa a, m\u0027ap kraze tout zam p\u00E8p Izray\u00E8l yo nan Fon Jizrey\u00E8l la.",
    "Gom\u00E8 vin ansent ank\u00F2. Li f\u00E8 yon pitit fi. L\u00E8 sa a, Sey\u00E8 a di Oze konsa: -W\u0027a rele l\u0027 Lowouchama, paske m\u0027ap san pitye pou moun Izray\u00E8l yo ank\u00F2. p\u0027ap gen padon pou yo.",
    "Men, m\u0027ap gen pitye pou moun peyi Jida yo. Mwen menm, Sey\u00E8 a, Bondye yo a, m\u0027ap delivre yo. Men, mwen p\u0027ap f\u00E8 l\u0027 ni av\u00E8k fl\u00E8ch, ni av\u00E8k nepe, ni nan goumen, ni av\u00E8k chwal ak kavalye.",
    "Apre Gom\u00E8 fin sevre Lowouchama, li vin ansent ank\u00F2. Li f\u00E8 yon pitit gason.",
    "L\u00E8 sa a, Sey\u00E8 a di Oze: -W\u0027ap rele l\u0027 Lorami, paske moun peyi Izray\u00E8l yo pa moun pa m\u0027 ank\u00F2. Mwen menm, mwen pa Bondye yo ank\u00F2.",
    "Moun p\u00E8p Izray\u00E8l yo va tankou sab b\u00F2 lanm\u00E8: moun p\u0027ap ka ni konte yo, ni konnen kantite ki va genyen. Si koulye a Bondye ap di: Nou pa moun pa m\u0027 ank\u00F2, yon jou l\u0027a di yo: Nou se pitit Bondye vivan an.",
    "Moun peyi Jida ak moun peyi Izray\u00E8l va mete t\u00E8t yo ansanm ank\u00F2. Y\u0027a chwazi yon s\u00E8l ch\u00E8f pou mache alat\u00E8t yo. Y\u0027a grandi. Zaf\u00E8 yo va mache nan peyi a. Wi, jou Jizrey\u00E8l la pral yon gwo jou."
  ],
  [
    "Se konsa n\u0027a rele fr\u00E8 nou yo moun Bondye. N\u0027a rele s\u00E8 nou yo moun Bondye gen pitye pou yo.",
    "Pitit mwen yo, pale ak manman nou. Paske li pa madanm mwen ank\u00F2. Mwen pa mari l\u0027 non plis. Pale av\u00E8 l\u0027 pou l\u0027 sispann s\u00E8vi tankou jenn\u00E8s, pou l\u0027 wete nan k\u00F2saj li bann zid\u00F2l li renmen anpil yo.",
    "Si li pa f\u00E8 sa, m\u0027ap dezabiye l\u0027 n\u00E8t, pou l\u0027 rete toutouni jan manman l\u0027 te f\u00E8 l\u0027. M\u0027ap f\u00E8 l\u0027 tounen tankou t\u00E8 s\u00E8k ki pa jwenn lapli. M\u0027ap f\u00E8 l\u0027 mouri swaf dlo.",
    "Mwen p\u0027ap gen pitye pou pitit li yo non plis. Paske yo se pitit yon fanm ki nan jenn\u00E8s.",
    "Manman yo lage k\u00F2 l\u0027 nan f\u00E8 jenn\u00E8s. Wi, li menm ki te pote yo nan vant li, li avili t\u00E8t li, paske l\u0027ap di: mwen pral jwenn nonm mwen yo. Yo ban m\u0027 tou sa m\u0027 bezwen. Yo ban m\u0027 manje, yo ban m\u0027 bw\u00E8. Yo ban m\u0027 twal lenn ak twal fen. Yo ban m\u0027 lwil oliv, yo ban m\u0027 diven pou m\u0027 bw\u00E8.",
    "Se pout\u00E8t sa mwen pral f\u00E8men l\u0027 nan mitan yon lantouraj pikan. Mwen pral moute yon gwo miray f\u00E8 wonn li. Konsa li p\u0027ap ka mete pye l\u0027 dey\u00F2.",
    "L\u0027a chache mwayen pou li al kouri d\u00E8y\u00E8 nonm li yo, men li p\u0027ap ka rive jwenn yo. L\u0027a chache yo toupatou, men li p\u0027ap jwenn yo. L\u00E8 sa a, l\u0027a di: M\u0027ap tounen vin jwenn premye mari mwen an, paske av\u00E8 l\u0027 zaf\u00E8 m\u0027 te pi bon pase koulye a.",
    "P\u00E8p Izray\u00E8l la pa t\u0027 rekon\u00E8t se mwen menm ki te ba li farin, diven ak lwil. Ata l\u00F2 ak ajan, se mwen ki te ba li yo an kantite. Men, li pran yo pou f\u00E8 s\u00E8vis Baal.",
    "Se pout\u00E8t sa, l\u00E8 sezon rek\u00F2t la rive, m\u0027ap reprann farin ak diven mwen te ba li a. M\u0027ap reprann twal lenn ak twal fin mwen te ba li pou f\u00E8 rad met sou li.",
    "M\u0027ap kite l\u0027 toutouni devan tout nonm li yo. Pesonn p\u0027ap ka vin sove l\u0027 anba men mwen.",
    "Mwen pral f\u00E8 l\u0027 sispann gen k\u00E8 kontan. Mwen pral sispann tout f\u00E8t li yo, f\u00E8t lalin nouv\u00E8l li yo, f\u00E8t repo l\u0027 yo ak gwo f\u00E8t li fete chak lanne yo.",
    "Kanta jaden rezen ak pye fig frans li yo, li di se nonm li yo ki te ba li yo. Enben, m\u0027ap ravaje sa. M\u0027ap f\u00E8 yo tounen raje, b\u00E8t nan bwa va devore yo.",
    "Mwen pral pini l\u0027 pou tout tan li te bliye m\u0027 lan, l\u00E8 li t\u0027ap boule lansan devan Baal yo, l\u00E8 li t\u0027ap mete zanno ak kolye pou l\u0027 te ka kouri d\u00E8y\u00E8 nonm li yo. Se Sey\u00E8 a menm ki di sa.",
    "Se pout\u00E8t sa, mwen pral mennen l\u0027 nan dez\u00E8 a ank\u00F2. Mwen pral pale dous av\u00E8 l\u0027, pou l\u0027 ka tounen vin jwenn mwen.",
    "M\u0027a ba li jaden rezen li te gen anvan yo. M\u0027a f\u00E8 sa ki te rive l\u0027 nan Fon Mal\u00E8 a tounen yon okazyon pou l\u0027 jwenn sa li t\u0027ap tann lan. L\u0027a reponn mwen menm jan li te f\u00E8 l\u0027 l\u00E8 li te jenn lan, l\u00E8 l\u0027 te chape anba men moun peyi Lejip yo.",
    "Jou sa a, l\u0027a rele m\u0027 mari l\u0027, li p\u0027ap rele m\u0027 Baal li ank\u00F2. Se mwen menm, Sey\u00E8 a, k\u0027ap di sa.",
    "Mwen p\u0027ap janm kite non Baal yo soti nan bouch li, li p\u0027ap janm nonmen non yo ank\u00F2.",
    "L\u00E8 sa a, m\u0027a pase yon kontra av\u00E8k tout zannimo nan savann ak tout zwazo k\u0027ap vole nan sy\u00E8l la ak tout b\u00E8t k\u0027ap trennen sou vant pou yo pa f\u00E8 p\u00E8p la anyen. M\u0027ap kraze banza ak nepe pou yo pa f\u00E8 lag\u00E8 ank\u00F2 nan peyi a, pou moun ka kouche d\u00F2mi ak k\u00E8 poze san danje.",
    "Izray\u00E8l, m\u0027ap pran angajman pou m\u0027 viv av\u00E8 ou pou tout tan, m\u0027ap toujou respekte ou, m\u0027ap toujou kenbe paw\u00F2l mwen av\u00E8 ou. M\u0027ap toujou renmen ou, m\u0027ap toujou gen pitye pou ou.",
    "M\u0027ap kenbe pwom\u00E8s mwen, w\u0027ap pou mwen n\u00E8t. Konsa, w\u0027a konnen ki moun mwen menm, Sey\u00E8 a, mwen ye.",
    "Jou sa a, m\u0027a reponn lapriy\u00E8 tout moun. Se Sey\u00E8 a menm ki di sa. M\u0027ap f\u00E8 lapli soti nan sy\u00E8l tonbe sou lat\u00E8.",
    "T\u00E8 a va bay manje, diven ak lwil. Se konsa m\u0027a reponn lapriy\u00E8 moun Jizrey\u00E8l yo.",
    "M\u0027ap f\u00E8 yo peple nan peyi a. M\u0027a gen pitye pou moun mwen te meprize yo. M\u0027a pale ak moun ki pa moun pa m\u0027 yo, m\u0027a di yo: Se p\u00E8p mwen nou ye. Yo menm, y\u0027a reponn: Wi, se Bondye nou ou ye."
  ],
  [
    "Sey\u00E8 a pale ak mwen ank\u00F2, li di m\u0027 konsa: -Ale non, Oze! Al renmen yon fanm k\u0027ap f\u00E8 adilt\u00E8 sou mari l\u0027 ak yon l\u00F2t gason. Se pou ou renmen l\u0027 menm jan mwen menm, Sey\u00E8 a, mwen renmen p\u00E8p Izray\u00E8l la, atout l\u0027ap vire do ban mwen al jwenn l\u00F2t bondye, atout li renmen ofri gato rezen ba yo.",
    "Se konsa, m\u0027 al achte yon fanm k\u0027ap f\u00E8 adilt\u00E8, mwen peye kenz py\u00E8s ajan ak s\u00E8t barik l\u00F2j pou li.",
    "Mwen di l\u0027. -Ou pral rete av\u00E8 m\u0027 at\u00F2, mach\u00E8! Ou pral sispann lage k\u00F2 ou nan dez\u00F2d. Ou pa pral kouche ak ankenn gason. Mwen menm tou, mwen p\u0027ap nan kouche av\u00E8 ou.",
    "Konsa tou, moun Izray\u00E8l yo pral rete pase k\u00E8k tan san wa, san ch\u00E8f, san f\u00E8 ofrann b\u00E8t, san w\u00F2ch lot\u00E8l, san plastwon pou pr\u00E8t yo.",
    "Apre sa, moun Izray\u00E8l yo va tounen sou sa yo te f\u00E8 a. Sey\u00E8 a, Bondye yo a, va f\u00E8 yo chache l\u0027, y\u0027a tounen vin jwenn David, wa yo a. Y\u0027a gen krentif pou Sey\u00E8 a. Apre sa, y\u0027a toujou resevwa fav\u00E8 l\u0027."
  ],
  [
    "Sey\u00E8 a gen yon pwose l\u0027ap mennen ak moun k\u0027ap viv nan peyi a. Nou menm, pitit Izray\u00E8l yo, koute sa Sey\u00E8 a ap di: -Nan peyi a, bonjou moun pa laverite. Yo pa gen bon k\u00E8 ank\u00F2. Pa gen moun ki konn Bondye ank\u00F2 nan peyi a.",
    "Se f\u00E8 s\u00E8man pou gremesi, se bay manti. Se touye moun, se v\u00F2l\u00F2, se f\u00E8 adilt\u00E8. Y\u0027ap kraze gason, se krim sou krim.",
    "Se pout\u00E8t sa, peyi a pral nan lapenn. Tout moun nan peyi a pral deperi. Tout zannimo nan savann, tout zwazo k\u0027ap vole nan sy\u00E8l, tout pwason nan lanm\u00E8 pral mouri.",
    "Sey\u00E8 a di: Piga pesonn louvri bouch yo di yon mo! Piga pesonn kritike anyen! Se nou menm pr\u00E8t yo, m\u0027ap akize koulye a.",
    "Gwo lajounen, n\u0027ap f\u00E8 sa nou pa t\u0027 dwe f\u00E8. Lannwit menm, ata pwof\u00E8t yo ap f\u00E8 tankou nou. Se fini m\u0027ap fini ak p\u00E8p la ki tankou yon manman sitir\u00E8z pou nou.",
    "P\u00E8p mwen an ap fini, paske li pa konnen mwen. Pr\u00E8t yo voye tou sa mwen te moutre yo jete. Se konsa, mwen menm tou, mwen p\u0027ap rekon\u00E8t yo pou pr\u00E8t mwen ank\u00F2. Yo voye tou sa mwen menm, Bondye yo a, mwen te moutre yo a jete. Mwen menm tou, m\u0027ap voye pitit yo jete.",
    "Plis nou gen pr\u00E8t, se plis n\u0027ap f\u00E8 sa ki mal devan je m\u0027. Se pout\u00E8t sa, kote pou yo ta respekte nou an, se la y\u0027ap f\u00E8 nou wont.",
    "Plis p\u00E8p la plonje nan f\u00E8 peche, se plis n\u0027ap vin pi rich. Se konsa nou ta renmen w\u00E8 p\u00E8p la f\u00E8 peche plis toujou.",
    "Sa k\u0027ap rive p\u00E8p la, se sa k\u0027ap rive nou tou, nou menm pr\u00E8t yo. M\u0027ap regle nou pou tout move m\u00E8s nou yo. M\u0027ap f\u00E8 nou peye tou sa nou f\u00E8 ki mal.",
    "N\u0027a manje sa ki pou nou nan b\u00E8t nou ofri yo, men n\u0027a rete grangou toujou. N\u0027ap f\u00E8 s\u00E8vis pou zid\u00F2l yo pretann di k\u0027ap bay pitit, men n\u0027a rete san f\u00E8 pitit. Tou sa, paske nou vire do bay Sey\u00E8 a pou nou kouri d\u00E8y\u00E8 l\u00F2t bondye.",
    "Sey\u00E8 a di: -Nan s\u00E8vi l\u00F2t bondye, fanm, diven ak bweson f\u00E8 p\u00E8p la p\u00E8di t\u00E8t li.",
    "Se yon moso bwa y\u0027 al mande sa pou yo f\u00E8! Se yon bout bwa ki pou di yo sa yo bezwen konnen! Yo tankou yon fanm marye ki lage k\u00F2 l\u0027 nan f\u00E8 jenn\u00E8s, yo p\u00E8di t\u00E8t yo. Y\u0027ap kouri d\u00E8y\u00E8 l\u00F2t bondye, y\u0027ap twonpe Sey\u00E8 a!",
    "Yo moute sou t\u00E8t m\u00F2n yo al ofri b\u00E8t pou touye. Y\u0027 al boule lansan sou ti m\u00F2n yo, anba pye bwadchenn, anba pye sikren ak pye mapou, kote ki gen bon lonbraj! Se pout\u00E8t sa, pitit fi yo ap lage k\u00F2 yo nan jenn\u00E8s, b\u00E8lfi yo ap f\u00E8 adilt\u00E8.",
    "Non. Mwen p\u0027ap pini ni pitit fi nou yo, ni b\u00E8lfi nou yo pou sa y\u0027ap f\u00E8 a, paske se nou menm gason k\u0027ap f\u00E8men k\u00F2 nou apa ak medam k\u0027ap f\u00E8 jenn\u00E8s nan tanp yo. Nou mete t\u00E8t ansanm ak yo pou f\u00E8 s\u00E8vis pou l\u00F2t bondye. Tankou paw\u00F2l la di: Yon p\u00E8p ki san konprann, se yon p\u00E8p ki fini.",
    "Si moun Izray\u00E8l yo vle vire do ban mwen, mwen ta swete moun Jida yo pa f\u00E8 menm jan an tou! Pa ale lavil Gilgal! Pa moute Betavenn pou f\u00E8 s\u00E8vis! Pa pran non Bondye vivan an pou f\u00E8 s\u00E8man!",
    "Paske, moun Izray\u00E8l yo gen t\u00E8t di pase mil\u00E8t p\u00F2t. Ki jan pou Sey\u00E8 a ka mennen yo al manje nan savann tankou ti mouton?",
    "Moun Efrayim yo menm lage k\u00F2 yo bay zid\u00F2l yo n\u00E8t. Kite yo pou kont yo!",
    "Yo mete t\u00E8t yo ansanm ak yon bann gw\u00F2g\u00E8. Yo lage k\u00F2 yo nan fanm. Yo pito sa ki pou f\u00E8 yo wont la pase sa ki pou ta f\u00E8 moun respekte yo.",
    "Yo pran nan yon move kouran. Y\u0027a wont ofrann b\u00E8t y\u0027ap f\u00E8 pou touye pou zid\u00F2l yo."
  ],
  [
    "Koute sa byen, nou menm pr\u00E8t yo! Pare z\u00F2r\u00E8y nou, nou menm pitit Izray\u00E8l yo! Louvri z\u00F2r\u00E8y nou, nou menm ki fanmi wa a! Se nou menm y\u0027ap jije koulye a. Nou tounen yon py\u00E8j sou m\u00F2n Mispa. nou tounen yon p\u00E8len yo mete sou m\u00F2n Tab\u00F2.",
    "Moun k\u0027ap f\u00E8 mechanste yo al tw\u00F2 lwen. Se mwen menm k\u0027ap pini yo tout.",
    "Depi lontan mwen konnen moun Efrayim yo. Pou moun Izray\u00E8l yo menm, nanpwen anyen sou yo mwen pa konnen. Moun Efrayim yo lage k\u00F2 yo nan f\u00E8 tankou jenn\u00E8s, yo kite m\u0027 pou l\u00F2t bondye. Moun Izray\u00E8l yo menm mete t\u00E8t yo nan kondisyon yo pa ka f\u00E8 s\u00E8vis pou mwen.",
    "Av\u00E8k tou sa p\u00E8p la ap f\u00E8 a, yo pa ka tounen vin jwenn Bondye yo a ank\u00F2. Yo pran nan s\u00E8vi zid\u00F2l. Yo pa konnen Sey\u00E8 a ank\u00F2!",
    "Sa p\u00E8p Izray\u00E8l la ap f\u00E8 nan awogans li, se sa k\u0027ap lak\u00F2z yo kondannen l\u0027. Av\u00E8k peche moun Izray\u00E8l ak moun Efrayim yo ap plede f\u00E8 yo, y\u0027ap bite, y\u0027ap tonbe. Menm moun peyi Jida yo ap bite ansanm ak yo tou.",
    "Y\u0027a pran mouton ak b\u00E8f pou f\u00E8 ofrann pou Sey\u00E8 a. Y\u0027a chache l\u0027, men yo p\u0027ap jwenn li, paske li wete k\u00F2 l\u0027 sou yo.",
    "Yo pa t\u0027 kenbe paw\u00F2l yo ak Sey\u00E8 a, yo twonpe l\u0027. Yo f\u00E8 yon bann timoun ki pa janm konnen Bondye. Nan yon s\u00E8l mwa, Bondye ap detwi yo n\u00E8t ansanm ak tout jaden yo.",
    "K\u00F2nen klewon an lavil Gibeya! Sonnen av\u00E8tisman an lavil Rama! Bay r\u00E8l lavil Betavenn pou moun yo pare pou lag\u00E8! Leve pye nou, moun Benjamen! L\u00E8nmi d\u00E8y\u00E8 nou.",
    "Jou pou yo pini moun Efrayim yo rive. Y\u0027ap fini n\u00E8t av\u00E8k yo. M\u0027ap kanpe nan mitan tout branch fanmi Izray\u00E8l yo, m\u0027ap f\u00E8 yo konnen sa ki gen pou rive vre.",
    "Sey\u00E8 a di ank\u00F2: Ch\u00E8f peyi Jida yo f\u00E8 menm bagay ak moun k\u0027ap deplase b\u00F2n pou antre sou t\u00E8 moun. M\u0027ap move sou yo, m\u0027ap vare sou yo tankou lavalas k\u0027ap desann!",
    "Moun Efrayim yo ap soufri anba moun k\u0027ap peze yo a. Yo p\u00E8di t\u00E8 ki pou yo dapre lalwa, paske yo te soti pou yo te swiv moun ki pa gen anyen pou bay.",
    "M\u0027ap fini ak moun Efrayim yo, m\u0027ap manje yo tankou poudbwa manje bwa. M\u0027ap dispar\u00E8t moun peyi Jida yo, m\u0027ap f\u00E8 yo tounen pouriti.",
    "Moun Efrayim yo w\u00E8 jan peyi a te malad, moun Jida yo te w\u00E8 eta malenng peyi a. L\u00E8 sa a, moun Izray\u00E8l yo kouri al mande sekou nan peyi Lasiri, yo voye moun al mande gran wa a sekou. Men, gran wa sa a pa ka ban nou gerizon, ni li p\u0027ap ka geri malenng nou yo.",
    "M\u0027ap atake moun Efrayim yo tankou yon lyon. M\u0027ap tonbe sou moun Jida yo tankou yon jenn ti lyon. Wi, se mwen k\u0027ap dechire yo an miy\u00E8t moso. Apre sa, m\u0027ap kite yo, m\u0027ap dep\u00F2te yo byen lwen peyi yo. Pesonn p\u0027ap ka sove yo anba men m\u0027.",
    "M\u0027ap vire do m\u0027 tounen lakay mwen jouk y\u0027a rekon\u00E8t f\u00F2t yo. Se l\u00E8 sa a y\u0027a chache m\u0027. Wi, l\u00E8 y\u0027a w\u00E8 jan y\u0027ap soufri a, y\u0027a mete chache m\u0027."
  ],
  [
    "P\u00E8p la di: -Annou w\u00E8 non! Ann tounen al jwenn Sey\u00E8 a! Se li menm ki blese nou, se li menm ank\u00F2 ki ka geri nou! Se li ki mete san nou dey\u00F2, se li ki ka mete renm\u00E8d sou malenng nou yo.",
    "Apre de jou, l\u0027a ban nou lavi ank\u00F2. Sou twazy\u00E8m jou a, l\u0027a f\u00E8 nou kanpe ank\u00F2, n\u0027a viv ank\u00F2 devan je l\u0027.",
    "N\u0027a konnen Sey\u00E8 a, n\u0027a toujou chache konnen Sey\u00E8 a pi byen. Tankou nou s\u00E8ten sol\u00E8y la gen pou l\u0027 leve, konsa tou nou s\u00E8ten n\u0027ap jwenn li. Tankou nou s\u00E8ten lapli gen pou l\u0027 wouze lat\u00E8 l\u00E8 sezon l\u0027 rive, konsa tou nou s\u00E8ten l\u0027ap vin jwenn nou.",
    "Sey\u00E8 a di: -Nou menm moun Efrayim, kisa pou m\u0027 f\u00E8 ak nou? Nou menm moun Jida, kisa pou m\u0027 f\u00E8 ak nou? Nou renmen m\u0027, se vre. Men se pou yon ti tan. Ou ta di yon ti nwaj ki pase anvan sol\u00E8y leve. Wi, tankou lawouze ki dispar\u00E8t anvan sol\u00E8y fin leve.",
    "Se pout\u00E8t sa mwen voye pwof\u00E8t mwen yo pou many\u00E8 pini nou. Mwen mete paw\u00F2l nan bouch yo ki ta kont pou touye nou. Mwen f\u00E8 nou konnen sa mwen vle nou f\u00E8, mwen mete l\u0027 akl\u00E8 devan nou.",
    "Mwen ta pito w\u00E8 nou renmen m\u0027 tout bon pase pou n\u0027ap f\u00E8 tout ofrann b\u00E8t sa yo ban mwen. Mwen ta pito w\u00E8 nou chache konnen m\u0027 vre, mwen menm Bondye nou an, pase pou n\u0027ap boule tout b\u00E8t sa yo pou mwen.",
    "Men, yo menm, rive yo rive Adam, yo pa kenbe kontra mwen te pase ak yo a. Lamenm, yo vire do ban mwen, yo pa kenbe paw\u00F2l yo.",
    "Galarad se yon lavil ki plen moun k\u0027ap f\u00E8 mechanste. Kote ou pase, se mak san moun yo touye.",
    "Pr\u00E8t yo menm, se tankou yon bann ansasen k\u0027ap veye moun sou granchemen. Sou tout wout ki mennen lavil Sich\u00E8m, se touye y\u0027ap touye moun. Yo konnen byen pw\u00F2p tou sa y\u0027ap f\u00E8 a mal. Atousa yo f\u00E8 l\u0027.",
    "Mwen w\u00E8 yo f\u00E8 nan peyi Izray\u00E8l la yon bagay ki f\u00E8 m\u0027 tranble: Moun Efrayim yo lage k\u00F2 yo nan s\u00E8vi zid\u00F2l. Moun Izray\u00E8l yo ap f\u00E8 bagay ki mete yo nan kondisyon yo pa ka f\u00E8 s\u00E8vis pou mwen.",
    "Men, pou nou menm tou, moun peyi Jida, mwen fikse yon jou pou pini nou pou tou sa nou f\u00E8, l\u00E8 m\u0027a f\u00E8 moun yo dep\u00F2te yo tounen nan peyi yo."
  ],
  [
    "Chak fwa mwen f\u00E8 lide geri moun Izray\u00E8l yo, sa ki par\u00E8t devan je mwen se move ajisman pitit Efrayim yo, se mechanste moun Samari yo. Yonn ap bay l\u00F2t manti, se kase kay moun pou v\u00F2l\u00F2. Nan lari, yo f\u00E8 bann pou yo piye moun.",
    "Men, yo pa janm mete nan t\u00E8t yo m\u0027ap toujou chonje tou sa yo f\u00E8. Men, yo kanpe nan mitan tout mechanste yo la devan je mwen.",
    "Nan mechanste yo, y\u0027ap f\u00E8 f\u00E8t pou wa a. Y\u0027ap woule ch\u00E8f yo, antan y\u0027ap f\u00E8 konplo.",
    "Se yon bann tr\u00E8t yo ye. Yo pa kenbe paw\u00F2l yo. Yo tankou yon fou yo fin chofe byen chofe. Boulanje a f\u00E8 yo sispann chofe fou a, l\u0027ap tann pat li fin bat la leve anvan li anfounen l\u0027.",
    "Konsa, jou y\u0027ap f\u00E8 f\u00E8t pou wa a, ch\u00E8f yo malad anba diven, wa a menm bay lanmen ak ipokrit yo.",
    "Wi, l\u00E8 y\u0027ap f\u00E8 konplo se tankou yon fou k\u0027ap chofe. Tout lannwit, chal\u00E8 a ap moute. Sa yo gen sou k\u00E8 yo a ap kouve. Nan maten, bagay la pete tankou flanm dife.",
    "Yo gen yon chal\u00E8 k\u0027ap soti sou yo, cho tankou yon fou byen chofe. Yo devore moun k\u0027ap gouv\u00E8nen yo. Wa yo tonbe yonn apre l\u00F2t. Pa gen yon moun ki rele m\u0027 mande sekou.",
    "Moun Efrayim yo pa pi bon pase yon pen ki kwit yon s\u00E8l b\u00F2. Yo p\u00E8di val\u00E8 yo. Moun Efrayim yo melanje ak moun l\u00F2t nasyon ki toupatou b\u00F2 kote yo.",
    "Moun l\u00F2t nasyon yo fin souse tout f\u00F2s yo. Yo menm yo pa konn sa. Yo gen tan fini, yo pr\u00E8t pou mouri tankou vye granmoun cheve blan, yo pa menm w\u00E8 sa.",
    "Se awogans moun Izray\u00E8l yo k\u0027ap f\u00E8 yo kondannen yo. Men, malgre tou sa ki rive yo, yo pa tounen vin jwenn mwen, mwen menm Sey\u00E8 a, Bondye yo a. Yo pa chache kote m\u0027 ye.",
    "Moun Efrayim yo fin egare, yo tankou pijon ki p\u00E8di bann yo, yo pa konn sa y\u0027ap f\u00E8. Yon l\u00E8, se Lejip yo rele vin ede yo. Yon l\u00F2t l\u00E8, yo kouri al jwenn moun peyi Lasiri yo.",
    "Men, antan yo prale konsa, mwen pare yon p\u00E8len pou yo, mwen pran yo tankou zwazo k\u0027ap vole nan sy\u00E8l. M\u0027ap pini yo pou mechanste yo f\u00E8 yo.",
    "Madichon pou yo! Yo kouri vire do ban mwen. Y\u0027ap fini n\u00E8t. Yo pa kenbe paw\u00F2l yo ak mwen. Yo leve d\u00E8y\u00E8 mwen. Mwen te vle sove yo, men y\u0027ap f\u00E8 manti sou mwen.",
    "L\u00E8 yo kouche sou kabann yo ap plenn, yo pa lapriy\u00E8 m\u0027 ak tout k\u00E8 yo. L\u00E8 yo bezwen farin ak diven, y\u0027ap k\u00F2che k\u00F2 yo ak kouto tankou moun l\u00F2t nasyon yo, yo trayi m\u0027.",
    "Atout se mwen menm ki te mennen yo, ki te ba yo f\u00F2s, yo f\u00E8 konplo sou mwen.",
    "Yo vire do ban mwen pou y\u0027 al d\u00E8y\u00E8 l\u00F2t bondye. Yo tankou yon banza ki pa ka s\u00E8vi ank\u00F2. Ch\u00E8f yo ap pale ak tw\u00F2p awogans. Se pout\u00E8t sa, yo pral mouri nan lag\u00E8. L\u00E8 sa a, moun peyi Lejip yo pral pase yo nan kont rizib yo."
  ],
  [
    "K\u00F2nen klewon an! Mal\u00E8 ap fonn sou peyi Bondye a tankou malfini, paske moun yo pa kenbe kontra mwen te pase ak yo a. Yo vire kont sa mwen te moutre yo a.",
    "Ou m\u00E8t tande yo di m\u0027: Ou se Bondye nou. Nou menm, moun Izray\u00E8l, nou konnen ki moun ou ye!",
    "yo pa vle w\u00E8 sa ki bon. Se pout\u00E8t sa l\u00E8nmi gen pou leve d\u00E8y\u00E8 yo.",
    "Yo rete yo chwazi wa mete alat\u00E8t yo, san mande m\u0027 si mwen dak\u00F2. Yo mete moun ch\u00E8f san m\u0027 pa janm konnen. Yo pran l\u00F2 ak ajan yo genyen, yo f\u00E8 zid\u00F2l. Se sa k\u0027ap fini ak yo a.",
    "Mwen pa ka sip\u00F2te estati towo b\u00E8f moun Samari yo ap adore a. Se konsa mwen f\u00E8 k\u00F2l\u00E8, mwen fache anpil sou yo. Kil\u00E8 y\u0027a sispann s\u00E8vi zid\u00F2l?",
    "Se yon atizan peyi Izray\u00E8l ki te f\u00E8 zid\u00F2l la. Zid\u00F2l sa a, se pa ka yon bondye li ye. Estati towo b\u00E8f moun Samari yo, m\u0027ap kraze l\u0027 an miy\u00E8t moso.",
    "Depi p\u00E8p la simen van, se move tan pou yo rek\u00F2lte. Yo tankou yon jaden ble ki pa jete grap, ki p\u0027ap bay farin. Menm si li bay farin, se moun l\u00F2t nasyon k\u0027ap vin manje tout.",
    "P\u00E8p Izray\u00E8l la fini n\u00E8t. Nan je l\u00F2t nasyon yo, li tankou yon vye kannari kraze ki pa vo anyen.",
    "Tankou yon bourik endont, moun Efrayim yo ap f\u00E8 sa yo pito. Yo moute peyi Lasiri al mande konkou. Tankou fanm k\u0027ap achte gason, yo bay l\u00F2t nasyon lajan pou pwoteje yo.",
    "Atout yo bay l\u00F2t nasyon yo kado, koulye a mwen pral mete yo tout nan menm sak pou m\u0027 pini yo. Tal\u00E8 konsa, yo pral nan lapenn l\u00E8 wa Lasiri a va pran peze yo tout.",
    "Atout moun Efrayim yo bati lot\u00E8l toupatou pou wete peche, se menm lot\u00E8l sa yo ki f\u00E8 yo tonbe pi r\u00E8d nan peche.",
    "Atout m\u0027 ekri pou yo anpil regleman sou lalwa mwen ba yo a, yo pran regleman yo pou bagay ki pa pou yo.",
    "Yo renmen f\u00E8 ofrann b\u00E8t. Yo touye b\u00E8t yo ofri yo epi yo manje vyann lan. Men, mwen menm, Sey\u00E8 a, se pa sa ki f\u00E8 m\u0027 plezi. Koulye a mwen chonje tout peche yo f\u00E8, m\u0027ap pini yo pou sa. M\u0027ap f\u00E8 yo tounen nan peyi Lejip.",
    "Moun Izray\u00E8l yo bliye moun ki te f\u00E8 yo a. Y\u0027ap bati gwo pal\u00E8. Moun Jida yo menm ap bati gwo lavil ak miray ranpa pou pwoteje yo. Men mwen menm, m\u0027ap voye dife nan lavil yo. Dife a ap boule tout pal\u00E8 yo ak tout gwo kay yo."
  ],
  [
    "Nou menm p\u00E8p Izray\u00E8l, pa f\u00E8 k\u00E8 nou kontan! Sispann f\u00E8 f\u00E8t tankou moun l\u00F2t nasyon yo. Nou vire do bay Bondye nou an, nou pa kenbe paw\u00F2l nou te gen av\u00E8 l\u0027 la. Tankou fanm ki nan dez\u00F2d, nou kouche kote nou jwenn glasi pou ti grenn yo f\u00E8 nou kado.",
    "Men, tal\u00E8 konsa, nou p\u0027ap gen kont farin, ni kont lwil pou nou s\u00E8vi. Kanta pou diven, nou p\u0027ap jwenn sa menm.",
    "P\u00E8p Izray\u00E8l la p\u0027ap rete nan peyi Sey\u00E8 a. Moun Efrayim yo ap tounen peyi Lejip ank\u00F2. Yo pral manje nan peyi Lasiri manje yo pa te gen dwa manje.",
    "L\u00E8 sa a, yo p\u0027ap ka ofri diven bay Sey\u00E8 a, ni yo p\u0027ap ka f\u00E8 okenn ofrann b\u00E8t ki pou ta f\u00E8 l\u0027 plezi. Tout manje yo ap tankou manje yo bay nan veye. Tout moun ki manje manje sa yo p\u0027ap nan kondisyon pou f\u00E8 s\u00E8vis pou Bondye. Manje a va s\u00E8vi pou plen vant yo ase. Yo p\u0027ap ka pran ladan l\u0027 pou ofri bay Sey\u00E8 a nan tanp li a.",
    "Kisa y\u0027a f\u00E8 menm l\u00E8 gwo jou a, l\u00E8 jou pou yo f\u00E8 f\u00E8t pou Sey\u00E8 a va rive?",
    "Men mal\u00E8 tonbe sou yo, yo leve, yo pati. Moun peyi Lejip yo ap ranmase yo, y\u0027ap antere yo nan lavil Menmfis. Raje pral pouse tout kote yo te konn mete rich\u00E8s yo. Pikan pral anvayi tout kote yo te moute kay yo.",
    "Jou pou yo pini nou an rive. Wi, l\u00E8 pou yo ban nou sa nou merite a pral rive. L\u00E8 sa a, moun peyi Izray\u00E8l yo va konprann sa k\u0027ap rive yo a. Y\u0027ap plede di: Pwof\u00E8t sa a p\u00E8di t\u00E8t li. Nonm ki gen lespri Bondye moute l\u0027 la pa konn sa l\u0027ap di. Men se paske yo f\u00E8 gwo peche, se paske yo vire do bay Bondye kif\u00E8 sa rive yo.",
    "Bondye voye m\u0027 tankou yon pwof\u00E8t pou m\u0027 av\u00E8ti moun Izray\u00E8l yo, p\u00E8p li a. Men tout kote m\u0027 pase, yo pare p\u00E8len pou yo pran m\u0027 tankou yon zwazo. Menm nan pw\u00F2p kay Bondye a, yo pa vle w\u00E8 m\u0027.",
    "Yo lage k\u00F2 yo n\u00E8t nan f\u00E8 sa ki mal, tankou yo te f\u00E8 l\u0027 lavi Gibeya. Bondye va chonje jan yo mechan, l\u0027a pini yo pou tout peche yo f\u00E8.",
    "Sey\u00E8 a di: L\u00E8 m\u0027 te f\u00E8k jwenn p\u00E8p Izray\u00E8l la, se te tankou si m\u0027 te jwenn yon grap rezen nan mitan yon dez\u00E8. L\u00E8 m\u0027 te f\u00E8k w\u00E8 zans\u00E8t nou yo, se te tankou si m\u0027 te w\u00E8 premye fig frans ki mi nan rek\u00F2t fig la. Men, l\u00E8 yo rive Baal-Pey\u00F2 yo lage k\u00F2 yo nan s\u00E8vi Baal. Yo f\u00E8 m\u0027 vin rayi yo, tankou mwen rayi zid\u00F2l yo te renmen yo.",
    "Sa ki te yon lwanj pou p\u00E8p Efrayim lan ap vole ale tankou zwazo. Yo p\u0027ap f\u00E8 pitit, madanm yo p\u0027ap gwovant, madanm yo p\u0027ap menm ansent.",
    "Menm si yo rive f\u00E8 pitit, mwen p\u0027ap kite yo fin grandi. L\u00E8 m\u0027 vire do ba yo, mal\u00E8 ap rive yo.",
    "Mwen f\u00E8 yon vizyon, mwen w\u00E8 pitit gason moun Izray\u00E8l yo nan yon b\u00E8l jaden, epi se moun Izray\u00E8l yo menm ki t\u0027ap mennen yo bay ansasen.",
    "Sey\u00E8! Kisa m\u0027 ta mande ou f\u00E8 pou yo? F\u00E8 madanm yo toujou an p\u00E8disyon? F\u00E8 yo pa gen l\u00E8t pou bay pitit yo tete?",
    "Sey\u00E8 a di konsa: Mechanste p\u00E8p la konmanse depi nan peyi Gilgal. Se la menm mwen konmanse rayi yo. Yo f\u00E8 tw\u00F2p move zak. Se pout\u00E8t sa, m\u0027ap mete yo dey\u00F2 nan peyi mwen an. Mwen p\u0027ap renmen yo ank\u00F2, paske tout ch\u00E8f yo se yon bann w\u00F2kl\u00F2.",
    "Peyi Efrayim lan tankou yon pyebwa ki pa ka donnen ank\u00F2. Rasin li yo fin cheche. Yo p\u0027ap f\u00E8 pitit. Menm si yo rive f\u00E8 pitit, m\u0027ap touye pitit yo pi renmen yo.",
    "Bondye m\u0027ap s\u00E8vi a ap voye yo jete, paske yo pa t\u0027 koute li. Yo pral mache pwomennen san rete nan mitan nasyon yo."
  ],
  [
    "P\u00E8p Izray\u00E8l la te tankou yon b\u00E8l pye rezen ki te konn donnen anpil. Plis pye rezen an t\u0027ap donnen, se plis yo t\u0027ap bati lot\u00E8l pou zid\u00F2l. Plis t\u00E8 a t\u0027ap bay, se plis yo t\u0027ap f\u00E8 pi b\u00E8l estati pou zid\u00F2l yo.",
    "Yo pa t\u0027 sens\u00E8! Koulye a, yo pral peye pou sa yo f\u00E8: Bondye pral kraze ni lot\u00E8l yo, ni estati yo.",
    "Tal\u00E8 konsa, y\u0027a di: -Nou pa gen wa, paske nou pa p\u00E8 Sey\u00E8 a. L\u00E8fini, yon wa, sa l\u0027 ka f\u00E8 pou nou?",
    "Men, tou sa se pale mete la. Y\u0027ap f\u00E8 s\u00E8man yo p\u0027ap kenbe. Y\u0027ap siyen kontra ki p\u0027ap s\u00E8vi yo anyen. Nan tribinal, y\u0027ap rann move jijman. Se tankou move z\u00E8b k\u0027ap pouse nan yon jaden ou f\u00E8k pare.",
    "Moun ki rete lavil Samari pral tranble t\u00E8lman y\u0027ap p\u00E8 pou ti b\u00E8f an l\u00F2 Betavenn yo. Y\u0027ap kriye paske yo p\u00E8di l\u0027. Pr\u00E8t yo tou ap pouse r\u00E8l, paske sa ki te f\u00E8 pouvwa yo a, yo wete l\u0027 nan mitan yo.",
    "Yo pran zid\u00F2l la, yo mennen l\u0027 ale nan peyi Lasiri. Yo f\u00E8 gwo wa a kado l\u0027. Yo pral f\u00E8 Efrayim wont. Wi, p\u00E8p Izray\u00E8l la pral wont paske yo t\u0027ap swiv move kons\u00E8y.",
    "Y\u0027ap fini ak lavil Samari a, wa li a ap dispar\u00E8t tankou kim sou dlo.",
    "Yo gen pou yo f\u00E8 dispar\u00E8t tout kote p\u00E8p Izray\u00E8l la te konn adore zid\u00F2l sou m\u00F2n Betavenn yo. Pikan ak raje ap pouse sou lot\u00E8l yo. Moun yo va rele, y\u0027a mande m\u00F2n yo pou tonbe sou yo, y\u0027a mande ti m\u00F2n yo pou kache yo.",
    "Sey\u00E8 a di: -Nou menm moun Izray\u00E8l, depi nou te lavil Gibeya, n\u0027ap f\u00E8 peche. Depi l\u00E8 sa a, nou pa janm sispann. Se konsa, lag\u00E8 y\u0027ap mennen kont mechan yo ap vire sou nou jouk lavil Gibeya.",
    "Se pout\u00E8t sa, mwen soti pou m\u0027 pini yo. Moun l\u00F2t nasyon ap mete t\u00E8t ansanm sou do yo. Wi, y\u0027ap pini yo ak\u00F2z peche yo f\u00E8.",
    "Te gen yon l\u00E8 Efrayim te tankou yon jenn ti gaz\u00E8l byen drese, li te renmen degrennen mayi sou glasi. Men, koulye a, m\u0027ap mete yon jouk sou b\u00E8l ti kou l\u0027 la, m\u0027ap sele l\u0027 pou f\u00E8 l\u0027 travay pi di. M\u0027ap f\u00E8 moun Jida yo raboure t\u00E8. Moun Jak\u00F2b yo menm, m\u0027ap f\u00E8 yo kraze boul t\u00E8.",
    "Mwen te di yo: Kenbe k\u00E8 nou nan kondisyon pou nou s\u00E8vi Bondye. F\u00E8 sa ki dwat devan Bondye. Konsa n\u0027a rek\u00F2lte benediksyon m\u0027ap ban nou paske n\u0027ap s\u00E8vi m\u0027 ak tout k\u00E8 nou. F\u00E8 bwa n\u00E8f. Wi, li l\u00E8 pou nou tounen vin jwenn mwen. M\u0027a vini, m\u0027a vide benediksyon sou nou tankou lapli.",
    "Men, nou te pito f\u00E8 sa ki mal devan je m\u0027. Se konsa, nou rek\u00F2lte sa ki mal tou. N\u0027ap peye manti nou te bay yo. Nou f\u00E8 sa ki nan lide nou. Nou te mete konfyans nou nan gwo kantite s\u00F2lda nou te genyen.",
    "Se konsa, l\u00E8nmi pral tonbe sou moun nou yo. Y\u0027a detwi tout f\u00F2 nou yo. Se va tankou l\u00E8 wa Chalman te sakaje lavil Betab\u00E8l jou gwo batay la. L\u00E8 sa a, yo te kraze ata manman ak pitit.",
    "Men sa k\u0027ap rive nou, nou menm moun lavil Bet\u00E8l. Pout\u00E8t gwo mechanste nou te f\u00E8 a, konmanse batay la va konmanse, wa Izray\u00E8l la gen pou mouri."
  ],
  [
    "L\u00E8 p\u00E8p Izray\u00E8l la te timoun toujou, mwen te renmen l\u0027 tankou pitit gason mwen. Mwen te rele l\u0027, mwen f\u00E8 l\u0027 soti kite peyi Lejip.",
    "Men, plis mwen te konsidere l\u0027 tankou pitit mwen, se plis li t\u0027ap vire do ban mwen. Yo t\u0027ap plede f\u00E8 ofrann b\u00E8t pou Baal, yo t\u0027ap plede boule lansan pou zid\u00F2l.",
    "Se mwen menm ki te moutre moun Izray\u00E8l yo jan pou yo mache. Mwen te konn pran yo nan bra mwen. Men, yo pa t\u0027 vle rek\u00F2n\u00E8t se mwen menm ki te pran swen yo.",
    "Pou m\u0027 te ka rale yo sou mwen, mwen f\u00E8 yo w\u00E8 jan mwen renmen yo, jan mwen gen bon k\u00E8. Mwen def\u00E8t babouk\u00E8t ki te mare bouch yo a. Mwen bese at\u00E8 pou m\u0027 ba yo manje.",
    "Men yo refize tounen vin jwenn mwen. Se pout\u00E8t sa yo p\u0027ap tounen nan peyi Lejip la ank\u00F2, se moun Lasiri ki va gouv\u00E8nen yo.",
    "L\u00E8nmi pral desann sou lavil yo ak nepe nan men yo. Y\u0027ap kraze miray ranpa lavil yo, y\u0027ap detwi p\u00E8p mwen an, paske yo f\u00E8 sa yo pito.",
    "Yo vire do ban mwen, yo fin pran pli a n\u00E8t. Y\u0027a rele anba chay ki sou zep\u00F2l yo a, men pesonn p\u0027ap vin wete l\u0027 sou yo.",
    "Nou menm moun Efrayim yo, kouman nou ta vle pou m\u0027 lage nou? Nou menm moun Izray\u00E8l yo, kouman nou ta vle pou m\u0027 ta detwi nou tankou mwen te detwi lavi Adma? Kouman nou ta vle pou m\u0027 ta trete nou tankou mwen te trete lavil Zeboyim yo? Non! Mwen pa gen k\u00E8 pou m\u0027 f\u00E8 bagay konsa. Tout zantray mwen ap f\u00E8 mwen mal pou nou.",
    "Mwen p\u0027ap f\u00E8 sa m\u0027 te di mwen t\u0027ap f\u00E8 l\u00E8 m\u0027 te ank\u00F2l\u00E8 a. Mwen p\u0027ap detwi moun Efrayim yo ank\u00F2. Paske se Bondye mwen ye, mwen pa tankou l\u00E8z\u00F2m. Se yon bondye apa mwen ye. Mwen la av\u00E8k nou. Mwen p\u0027ap f\u00E8 k\u00F2l\u00E8 pou m\u0027 vin detwi nou.",
    "Y\u0027a pran mache d\u00E8y\u00E8 m\u0027 ank\u00F2. L\u00E8 m\u0027a gwonde tankou yon lyon, y\u0027a tranble kou f\u00E8y bwa, y\u0027a kouri kite peyi b\u00F2 kote sol\u00E8y kouche a, y\u0027a vin jwenn mwen.",
    "Y\u0027a vole tankou zwazo, y\u0027a kouri kite peyi Lejip. Y\u0027a pran z\u00E8l tankou toutr\u00E8l, y\u0027a kouri kite peyi Lasiri. M\u0027a f\u00E8 yo tounen vin rete nan peyi yo a. Se mwen menm, Sey\u00E8 a, ki di sa.",
    "Sey\u00E8 a di ank\u00F2: Moun Efrayim yo kouvri m\u0027 anba manti. Moun Izray\u00E8l yo vlope m\u0027 ak b\u00E8l paw\u00F2l. Men, moun peyi Jida yo ap kenbe t\u00E8t av\u00E8 m\u0027 toujou, mwen menm Bondye ki toujou kenbe paw\u00F2l mwen, mwen menm ki yon Bondye apa!"
  ],
  [
    "P\u00E8p Efrayim lan ap f\u00E8 yon bann bagay ki p\u0027ap rap\u00F2te yo anyen. Y\u0027ap kouri siyen kontra ak moun k\u0027ap fini ak yo. Tout lajounen y\u0027ap plede bay manti sou manti. Se f\u00E8 mechanste. Yo f\u00E8 kontra av\u00E8k peyi Lasiri, y\u0027ap f\u00E8 k\u00F2m\u00E8s lwil av\u00E8k peyi Lejip.",
    "Sey\u00E8 a gen yon kont pou l\u0027 regle ak moun Jida yo tou. Li pral pini moun Jak\u00F2b yo dapre ajisman yo. Li pral f\u00E8 yo peye sa yo f\u00E8 a.",
    "Depi nan vant manman l\u0027, Jak\u00F2b, zans\u00E8t yo, t\u0027ap goumen ak Ezaou, fr\u00E8 jimo li a. L\u00E8 li vin gran li goumen ak Bondye.",
    "Li mare batay ak yon zanj Bondye, epi li genyen. L\u00E8 sa a, Jak\u00F2b kriye, li mande pou zanj lan beni l\u0027. Li kontre ak Bondye Bet\u00E8l, Bondye pale av\u00E8 l\u0027.",
    "Se te Sey\u00E8 ki gen tout pouvwa a. Sey\u00E8, se konsa yo rele li.",
    "Konsa, nou menm pitit pitit Jak\u00F2b yo, tounen vin jwenn Bondye nou. Pa janm sispann renmen l\u0027. F\u00E8 sa ki dwat devan je li. Pran pasyans! Toujou konte sou Bondye.",
    "Sey\u00E8 a di ank\u00F2: -Moun Izray\u00E8l yo tankou moun Kanaran yo. Y\u0027ap s\u00E8vi av\u00E8k fo mamit. Yo renmen f\u00E8 mache nwa.",
    "Y\u0027ap plede di: Nou fin rich. Nou f\u00E8 yon b\u00E8l k\u00F2b. Men, nou travay di tou. Pesonn pa ka di nou te f\u00E8 ankenn bagay mal pou n\u0027 gen tout lajan sa a!",
    "Men, mwen menm, se Sey\u00E8 a, Bondye nou an mwen ye. Se mwen ki te mennen nou depi l\u00E8 nou te moute kite peyi Lejip la. M\u0027a pral f\u00E8 nou rete anba tant twal ank\u00F2, jan nou te konn f\u00E8 l\u0027 l\u00E8 mwen te vin jwenn nou nan dez\u00E8 a.",
    "Mwen te pale ak pwof\u00E8t yo. Se mwen ki f\u00E8 yo f\u00E8 anpil vizyon. Mwen f\u00E8 yo bay p\u00E8p la anpil av\u00E8tisman pou mwen.",
    "P\u00E8p la ap adore zid\u00F2l lavil Galarad. Men, sa p\u0027ap s\u00E8vi yo anyen. Y\u0027ap ofri towo b\u00E8f lavil Gilgal. Men, lot\u00E8l yo ap tounen pil w\u00F2ch nan jaden y\u0027ap pare.",
    "Jak\u00F2b, zans\u00E8t nou an, te blije al kache nan peyi Aram. L\u00E8 l\u0027 te la, li te travay pou moun pou l\u0027 te ka jwenn yon fanm pou l\u0027 marye. Wi, li te f\u00E8 metye gad\u00F2 mouton pou l\u0027 te ka jwenn yon fanm.",
    "Sey\u00E8 a voye yon pwof\u00E8t pou f\u00E8 p\u00E8p Izray\u00E8l la soti kite peyi Lejip. Li f\u00E8 menm pwof\u00E8t la pran swen yo.",
    "Men, p\u00E8p Efrayim lan te f\u00E8 bagay ki te f\u00E8 Sey\u00E8 a fache anpil. Se pout\u00E8t sa, l\u0027ap f\u00E8 yo peye krim yo f\u00E8 a. L\u0027ap f\u00E8 yo peye wont yo te f\u00E8 l\u0027 wont la."
  ],
  [
    "Nan tan lontan, l\u00E8 moun Efrayim yo te pale, tout moun te pran tranble. Yo te rive ch\u00E8f sou tout l\u00F2t branch fanmi Izray\u00E8l la. Men, y\u0027 al f\u00E8 sa ki mal. Y\u0027 al adore Baal. Se pout\u00E8t sa yo p\u00E8di pye.",
    "Jouk koulye a, y\u0027ap f\u00E8 peche toujou. Y\u0027ap pran kwiv, y\u0027ap fonn li pou f\u00E8 estati zid\u00F2l. Y\u0027ap f\u00E8 b\u00E8l zid\u00F2l an ajan jan yo konnen. Tou sa se travay atizan f\u00E8 ak men yo. Apre sa yo di: Ann ofri b\u00E8t pou touye ba yo! Koulye a nou w\u00E8 se moun k\u0027ap bo estati b\u00E8f!",
    "Konsa, moun sa yo ap dispar\u00E8t tankou yon vap\u00E8 ki leve granmaten, tankou lawouze l\u00E8 sol\u00E8y fin leve. Y\u0027ap tankou pay van an ap leve soti sou glasi. Y\u0027ap tankou lafimen k\u0027ap soti nan yon fetay kizin.",
    "Sey\u00E8 a di ank\u00F2: Se mwen menm ki Sey\u00E8 a, Bondye ou la. Se mwen menm ki te f\u00E8 soti kite peyi Lejip. Ou pa konn l\u00F2t bondye pase mwen menm. Se mwen menm ase ki ka sove ou.",
    "Mwen te okipe ou l\u00E8 ou te nan dez\u00E8 a, nan peyi ki pa gen dlo menm lan.",
    "Men, l\u00E8 yo rive nan peyi ki gen bon t\u00E8 a, yo manje plen vant yo, l\u00F2g\u00E8y vire t\u00E8t yo, se konsa yo bliye m\u0027.",
    "Se pout\u00E8t sa, m\u0027ap tonbe sou yo tankou yon lyon. Tankou yon leyopa, mwen pral anbiske k\u00F2 m\u0027 sou wout yo ap tann yo.",
    "M\u0027ap tonbe sou yo tankou yon manman lous yo pran pitit li. M\u0027ap dechire yo. M\u0027ap devore yo lamenm tankou yon fenm\u00E8l lyon. M\u0027ap dechire yo tankou yon b\u00E8t nan bwa.",
    "M\u0027ap detwi nou, nou menm p\u00E8p Izray\u00E8l la, paske nou vire sou do mwen, mwen menm ki tout sekou nou.",
    "Nou te mande pou yo ban nou yon wa ansanm ak l\u00F2t ch\u00E8f. Men, kote wa ki pou te sove nou an? Kote tout ch\u00E8f ki pou te defann nou yo?",
    "Mwen te f\u00E8 k\u00F2l\u00E8, mwen te ban nou wa a. Men, apre sa, nou f\u00E8 m\u0027 fache pi r\u00E8d, mwen wete l\u0027 nan mitan nou.",
    "Mwen make tou sa Efrayim f\u00E8 ki mal sou papye. Mwen sere l\u0027 byen lwen.",
    "Nan tout mal\u00E8 sa a, Efrayim te gen yon chans ank\u00F2 pou l\u0027 ta sove. Men, li tw\u00F2 s\u00F2t, l\u0027ap p\u00E8di chans lan. Se tankou yon ti bebe ki rive sou dat pou l\u0027 f\u00E8t men ki pa vle soti nan vant manman l\u0027.",
    "Mwen p\u0027ap sove p\u00E8p la anba lanm\u00F2. Mwen p\u0027ap anpeche yo desann nan peyi kote m\u00F2 yo ye a. Annavan, lanm\u00F2! Vini ak tout mal\u00E8 ou yo! Nou menm ki ch\u00E8f nan peyi kote m\u00F2 yo ye a, vin detwi p\u00E8p la. Mwen p\u0027ap janm gen pitye pou p\u00E8p sa a ank\u00F2.",
    "Menm si Izray\u00E8l ta fleri tankou wozo b\u00F2 dlo, m\u0027ap f\u00E8 yon van leve nan dez\u00E8 kote sol\u00E8y leve a, m\u0027ap f\u00E8 l\u0027 vante sou li, l\u0027ap cheche tout sous dlo ak tout fontenn li yo. L\u0027ap pran tout bagay ki gen val\u00E8 nan byen l\u0027 yo, l\u0027ap pote yo ale.",
    "Peyi Samari a pral peye pou sa l\u0027 f\u00E8 a, paske li te leve sou do Bondye li a. Yo pral mouri nan lag\u00E8. Y\u0027ap pran pitit yo, y\u0027ap kraze yo at\u00E8, y\u0027ap fann vant fanm ansent yo."
  ],
  [
    "Tounen vin jwenn Bondye nou non, nou menm pitit Izray\u00E8l yo! Se peche nou yo ki te f\u00E8 nou tonbe.",
    "Tounen vin jwenn Sey\u00E8 a! Men sa pou nou di li: Padonnen tout peche nou yo. Asepte sa n\u0027ap mande ou la a. Nou p\u0027ap ofri ou towo b\u00E8f ank\u00F2, n\u0027ap f\u00E8 lwanj ou pito.",
    "Moun Lasiri yo p\u0027ap janm ka sove nou. Nou p\u0027ap mete konfyans nou ank\u00F2 nan chwal pou f\u00E8 lag\u00E8. Nou p\u0027ap janm gade zid\u00F2l nou f\u00E8 ak men nou pou nou di yo se yo ki bondye nou. Nou rekon\u00E8t, Sey\u00E8, se ou menm ki gen pitye pou timoun ki san papa.",
    "Sey\u00E8 a di ank\u00F2: -M\u0027ap rale p\u00E8p la tounen vin jwenn mwen ank\u00F2. M\u0027ap renmen yo ak tout k\u00E8 m\u0027. Mwen p\u0027ap ank\u00F2l\u00E8 sou yo ank\u00F2.",
    "M\u0027ap tankou lawouze pou moun Izray\u00E8l yo. Yo pral fleri tankou fl\u00E8 nan jaden. Yo pral pouse rasin tankou pyebwa nan peyi Liban.",
    "Yo pral boujonnen sou tout k\u00F2 yo. Y\u0027ap b\u00E8l tankou pye oliv. Y\u0027ap santi bon tankou pye s\u00E8d peyi Liban.",
    "Yo gen pou yo tounen vin rete anba z\u00E8l mwen pou m\u0027 pwoteje yo. Jaden ble yo pral donnen ank\u00F2. Yo pral fleri tankou pye rezen. Non yo ap nan tout bouch tankou bon mak diven yo f\u00E8 nan peyi Liban.",
    "Nou menm moun Izray\u00E8l, konnen mwen pa gen anyen pou mwen w\u00E8 ak zid\u00F2l. Mwen menm m\u0027a reponn yo l\u00E8 y\u0027ap lapriy\u00E8. M\u0027ap okipe yo tankou pye bwapen ki rete toujou v\u00E8t, m\u0027ap ba yo lonbraj. Se mwen menm k\u0027ap ba yo tout kalite benediksyon.",
    "Se pou moun ki gen konprann chache konprann sa ki ekri la a. Se pou moun ki gen lespri chache konprann li. Paske chemen Bondye se chemen ki dwat. Moun k\u0027ap viv dapre volonte Bondye ap mache ladan l\u0027 san anyen p\u0027ap rive yo. Men, moun ki vire do yo bay Bondye ap bite sou wout la."
  ]
]