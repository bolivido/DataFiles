[
  [
    "Mwen menm Jid, s\u00E8vit\u00E8 Jezikri, fr\u00E8 Jak la, m\u0027ap ekri nou l\u00E8t sa a, nou tout Bondye rele, nou menm k\u0027ap viv ansanm nan renmen Bondye Papa a ak anba proteksyon Jezikri.",
    "Mwen mande pou li gen pitye pou nou, pou li ban nou k\u00E8 poze ak renmen an kantite.",
    "Zanmi m\u0027 yo, mwen pa t\u0027 manke anvi ekri nou pou m\u0027 te pale nou sou jan Bondye delivre nou tout ansanm lan. Men, m\u0027 blije ekri nou koulye a pou mwen kapab ankouraje nou, pou nou pran defans lafwa Bondye te bay yon s\u00E8l fwa pou tout tan an, pou tout moun pa l\u0027 yo.",
    "Paske, gen k\u00E8k mechan ki gen tan fofile k\u00F2 yo nan mitan nou. Se moun ki san resp\u00E8 pou Bondye. Yo pran renmen Bondye renmen nou an s\u00E8vi yon kouv\u00E8ti pou f\u00E8 dez\u00F2d. Yo vire do bay Jezikri ki s\u00E8l M\u00E8t ak s\u00E8l Segn\u00E8 nou an. Depi lontan yo te ekri nan Liv la ki kalite kondannasyon k\u0027ap tann moun sa yo.",
    "Atout nou deja konnen tout bagay sa yo byen pr\u00F2p, mwen vle f\u00E8 nou chonje ki jan, l\u00E8 Bondye te fin delivre p\u00E8p Izray\u00E8l la anba moun Lejip yo, li te detwi tout moun ki pa t\u0027 kw\u00E8 yo.",
    "Chonje tou ki jan zanj ki pa t\u0027 rete nan pozisyon Bondye te ba yo a men ki te kite kote l\u0027 te mete yo a, Bondye kenbe yo nan mitan f\u00E8nwa a, mare nan yon chenn ki p\u0027ap janm kase. Se la y\u0027ap tann gwo jou jijman an.",
    "Menm jan an tou, chonje moun Sod\u00F2m ak Gom\u00F2 ak tout ti bouk nan vwazinaj yo a. Yo te f\u00E8 tankou zanj sa yo. Yo te lage k\u00F2 yo nan tout kalite dez\u00F2d lach\u00E8, yo te menm rive nan f\u00E8 gason ak gason, fi ak fi. Pou peni yo, yo lage yo nan dife k\u0027ap boule tout tan an. Sa se yon egzanp ak yon av\u00E8tisman pou tout moun.",
    "Menm jan an tou, mesye sa yo, av\u00E8k tout vizyon y\u0027ap plede f\u00E8 yo, y\u0027ap f\u00E8 tout kalite vye bagay ak k\u00F2 yo, y\u0027ap meprize otorite Bondye, y\u0027ap pale pouvwa ki nan sy\u00E8l yo mal.",
    "Menm Akanj Mich\u00E8l, l\u00E8 li t\u0027ap plede ak dyab la pou kadav Moyiz, li pa t\u0027 penm\u00E8t li jije dyab la yon jan pou l\u0027 te manke l\u0027 dega. Men, li annik di li: M\u00E8t la va regle av\u00E8 ou.",
    "Yo menm, okontr\u00E8, yo pale mal sou sa yo pa konprann. Bagay yo konnen se bagay ensten yo moutre yo tankou b\u00E8t ki san konprann. Se bagay sa yo menm k\u0027ap p\u00E8di yo.",
    "Mal\u00E8 pou yo! Y\u0027ap f\u00E8 menm rout ak Kayen. Pou yo ka f\u00E8 k\u00F2b, yo lage k\u00F2 yo nan menm move chemen Balaram lan. y\u0027a mouri tankou Kore ki te peri nan f\u00E8 reb\u00E8l ak Bondye.",
    "Moun sa yo, se gate yo vin gate manje n\u0027ap f\u00E8 pou fr\u00E8 yo. Yo san ront konsa. Yo vin manje, yo vin bw\u00E8 kont k\u00F2 yo san chonje moun; se pr\u00F2p t\u00E8t yo ase yo konnen. Yo tankou nwaj van ap gaye nan sy\u00E8l la san bay lapli. Yo tankou pyebwa ki pa janm donnen, menm nan sezon rek\u00F2t. Wi, yo tankou pyebwa yo derasinen epi ki fin mouri n\u00E8t.",
    "Yo tankou lanm lanm\u00E8 l\u00E8 lanm\u00E8 a move. Y\u0027ap pouse kim salte yo met dey\u00F2. Yo tankou zetwal ki p\u00E8di rout yo. Bondye sere yon plas pou yo kote ki f\u00E8 pi nwa a pou tout tan.",
    "Depi lontan, En\u00F2k, ki te vin s\u00E8t jenerasyon apre Adan, te pale sou yo, l\u00E8 l\u0027 te di: Koute. Men Bondye ap vini ak tout lame moun pa li yo.",
    "L\u0027ap jije tout moun; l\u0027ap kondannen tout mechan yo pou tout move bagay yo te f\u00E8 kont Bondye. Moun sa yo ki te san resp\u00E8 pou Bondye, l\u0027ap kondannen yo pou tout move par\u00F2l yo te di sou li.",
    "Moun sa yo toujou ap bougonnen, y\u0027ap plede plengnen sou sitiyasyon yo. Se enter\u00E8 yo ase y\u0027ap chache. Depi yo louvri bouch yo, se vante y\u0027ap vante t\u00E8t yo. Y\u0027ap flate tout moun pou yo tire avantaj sou yo.",
    "Men, nou menm, zanmi m\u0027 yo, toujou chonje par\u00F2l ap\u00F2t Segn\u00E8 Jezikri yo te di nou davans lan.",
    "Yo te di nou konsa: L\u00E8 d\u00E8nye jou yo va rive, va gen anpil moun k\u0027ap san resp\u00E8 pou bagay Bondye yo, moun k\u0027ap pase nou anba betiz, moun k\u0027ap viv dapre vye lide lanvi yo gengnen.",
    "Se moun sa yo k\u0027ap simen divizyon. Yo kite egzijans lach\u00E8 dominen yo. Se pa Lespri Bondye a k\u0027ap dirije lavi yo.",
    "Men, nou menm, mezanmi, annou kontinye grandi toujou nan konfyans nou k\u0027ap f\u00E8 nou viv pou Bondye n\u00E8t ale. Av\u00E8k pouvwa Sentespri a, annou lapriy\u00E8 san rete.",
    "Rete f\u00E8m nan renmen nou gen pou Bondye a, pandan n\u0027ap tann Segn\u00E8 nou, Jezikri, k\u0027ap vin ban nou lavi ki p\u0027ap fini an paske li gen pitye pou nou.",
    "Gen pitye pou fr\u00E8 yo ki nan doutans toujou.",
    "Lonje men delivre yo, rache yo soti nan mitan dife a. Se pou nou gen pitye pou l\u00F2t moun yo tou. Men, f\u00E8 atansyon, paske se pou nou rayi ata rad ki sou yo nan move lavi y\u0027ap mennen an.",
    "Koulye a tout lwanj, tout grand\u00E8, tout pouvwa ak tout otorite pou yon s\u00E8l Bondye a, pou Bondye ki ka kenbe nou pou nou pa tonbe, li menm ki kapab f\u00E8 nou par\u00E8t san repr\u00F2ch ak k\u00E8 kontan devan l\u0027 nan tout b\u00E8l pouvwa li.",
    "Li menm, s\u00E8l Bondye ki delivre nou gremesi Jezikri, Segn\u00E8 nou an, wi, se pou li tout lwanj, tout grand\u00E8, tout pouvwa ak tout otorite, depi nan tan lontan, koulye a ak pou tout tan. Am\u00E8n."
  ]
]