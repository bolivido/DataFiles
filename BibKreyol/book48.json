[
  [
    "Mwen menm, P\u00F2l, yon moun Bondye te deside chwazi pou ap\u00F2t Jezikri, m\u0027ap ekri l\u00E8t sa a voye bay tout p\u00E8p Bondye ki nan lavil Ef\u00E8z la, k\u0027ap kenbe f\u00E8m nan lavi y\u0027ap mennen ansanm nan Jezikri.",
    "Mwen mande Bondye Papa nou ansanm ak Jezikri, Sey\u00E8 nou, pou yo ban nou benediksyon ak k\u00E8 poze.",
    "Lwanj pou Bondye, Papa Jezikri, Sey\u00E8 nou an. Se li menm ki beni nou nan lavi n\u0027ap mennen ansanm nan Kris la. Li ban nou tout kalite benediksyon pou nou ka viv dapre egzijans Lespri Bondye nan sy\u00E8l la.",
    "Byen lontan anvan Bondye te kreye lemonn, li te chwazi nou nan Kris la pou nou te kapab viv apa pou li, pou n\u0027 te san repw\u00F2ch devan li. Nan renmen li renmen nou an,",
    "Bondye te deside depi davans pou l\u0027 te adopte nou pou pitit li nan Jezikri, paske sa te f\u00E8 l\u0027 plezi.",
    "Se pout\u00E8t sa, ann toujou f\u00E8 lwanj Bondye pou b\u00E8l fav\u00E8 sa a li f\u00E8 nou kado, gremesi Pitit li renmen anpil la!",
    "Gremesi Kris ki mouri pou nou an, nou delivre, nou resevwa padon pou peche nou yo; Bondye f\u00E8 nou w\u00E8 jan li renmen nou anpil.",
    "Li ban nou fav\u00E8 l\u0027 an kantite, li ban nou tout kalite konprann ak konesans.",
    "Li f\u00E8 nou konnen plan travay li te kenbe sekr\u00E8 nan k\u00E8 l\u0027, plan travay li te gen lide f\u00E8 depi lontan an. Se plan sa a li vin reyalize nan Kris la.",
    "Dapre plan travay Bondye a, plan ki gen pou fin reyalize n\u00E8t l\u00E8 l\u00E8 a va rive, Bondye ap mete tout bagay ki nan sy\u00E8l la ansanm ak tout bagay ki sou lat\u00E8 a anba yon s\u00E8l ch\u00E8f, anba Kris la.",
    "Bondye ap f\u00E8 tout bagay rive jan l\u0027 te deside l\u0027 la ak jan l\u0027 te vle l\u0027 la. Konsa, nou menm jwif, nou se moun Bondye te chwazi depi davans dapre plan li. L\u00E8 n\u0027ap viv ansanm nan Kris la, nou resevwa p\u00F2syon pa nou nan byen l\u0027 yo.",
    "Se sak f\u00E8, nou menm ki premye moun ki t\u0027ap tann Kris la, n\u0027ap viv yon jan ki s\u00E8vi yon lwanj pou pouvwa Bondye a.",
    "Konsa tou, nou menm, moun l\u00F2t nasyon yo, apre nou te fin tande mesaj laverite a, ki vle di bon nouv\u00E8l k\u0027ap f\u00E8 nou konnen jan Bondye delivre nou an, nou te mete konfyans nou nan Kris la, n\u0027ap viv ansanm nan Kris la tou. Bondye te make nou ak letanp li tou, li ban nou Sentespri li te pw\u00F2m\u00E8t la.",
    "Sentespri sa a, se yon avalwa Bondye ban nou sou eritaj li te pw\u00F2m\u00E8t li t\u0027ap bay p\u00E8p li a. Sa ban nou garanti Bondye gen pou fin delivre moun pa l\u0027 yo n\u00E8t. Se sak f\u00E8, nou menm tou, moun l\u00F2t nasyon yo, n\u0027ap s\u00E8vi yon lwanj pou pouvwa Bondye a tou.",
    "Se pout\u00E8t tout bagay sa yo, depi mwen tande jan nou gen konfyans nan Kris la, jan nou renmen tout moun ki f\u00E8 pati p\u00E8p Bondye a,",
    "mwen pa janm sispann di Bondye m\u00E8si pou nou. Mwen toujou chonje nou l\u00E8 m\u0027ap lapriy\u00E8.",
    "Bondye Jezikri, Sey\u00E8 nou an, f\u00E8 nou konnen an, se yon papa ki gen anpil pouvwa. Mwen mande l\u0027 pou li ban nou Sentespri l\u0027 ki bay bon konprann ki moutre nou sa Bondye ap devwale nou an pou nou ka rive konnen l\u0027 byen.",
    "Mwen mande l\u0027 pou l\u0027 louvri lespri nou, pou nou ka konnen kisa n\u0027ap tann nan men Bondye ki rele nou an, ki vle di eritaj Bondye pw\u00F2m\u00E8t l\u0027ap bay moun ki pou li yo, yon eritaj ki rich anpil, ki b\u00E8l anpil.",
    "Mwen mande l\u0027 pou nou ka konnen tou ki jan pouvwa li k\u0027ap travay nan nou menm ki kw\u00E8 nan li a, se yon gwo pouvwa ki san limit. Se menm gwo pouvwa sa a Bondye te f\u00E8 moun w\u00E8,",
    "l\u00E8 li te f\u00E8 Kris la leve soti vivan nan mitan m\u00F2 yo, li f\u00E8 l\u0027 chita sou b\u00F2 dwat li nan sy\u00E8l la.",
    "Li mete Kris la anwo tout ch\u00E8f, anwo tout otorite, tout pouvwa ak tout dominasyon. Kris la pi wo pase tout gwo non yo kapab bay moun non s\u00E8lman koulye a sou lat\u00E8, men nan tan ki gen pou vini an tou.",
    "Bondye mete tout bagay anba pye Kris la, li mete l\u0027 pou l\u0027 s\u00E8l ch\u00E8f legliz la.",
    "Legliz la se k\u00F2 Kris la, li konplete Kris la. Kris la menm, av\u00E8k pouvwa li, li konplete tout bagay ki toupatou."
  ],
  [
    "Nou menm moun Ef\u00E8z, nou te mouri pout\u00E8t mechanste ak peche nou yo.",
    "Se nan bagay sa yo nou t\u0027ap viv nan tan lontan. Nou t\u0027ap swiv move kouran ki nan lemonn, nou t\u0027ap f\u00E8 volonte ch\u00E8f otorite yo ki nan l\u00E8 a, move lespri k\u0027ap travay koulye a nan moun k\u0027ap dezobeyi Bondye yo.",
    "L\u00E8 sa a, nou menm jwif yo, nou te menm jan ak yo. Nou t\u0027ap mennen lavi nou dapre egzijans lach\u00E8, nou t\u0027ap f\u00E8 kapris k\u00F2 nou ak tout vye lide ki te vin nan t\u00E8t nou. Konsa, nou menm jwif, jan nou te ye a, nou te kondannen pou n\u0027 te tonbe anba kol\u00E8 Bondye tankou l\u00F2t yo.",
    "Men, Bondye sit\u00E8lman gen k\u00E8 sansib, li sit\u00E8lman renmen nou,",
    "li ban nou lavi ank\u00F2 ansanm ak Kris la, nou menm ki te mouri ak\u00F2z peche nou yo. Se yon fav\u00E8 Bondye f\u00E8 nou l\u00E8 li delivre nou.",
    "Ansanm ak Kris la, Bondye f\u00E8 nou leve soti nan lanm\u00F2, li f\u00E8 nou chita jouk anwo nan sy\u00E8l la ansanm ak li tou.",
    "Li f\u00E8 tou sa pou moutre pou tout tan ki gen pou vini yo jan li renmen nou anpil anpil, jan li aji byen av\u00E8k nou nan Jezikri.",
    "Se paske li renmen nou kif\u00E8 li delivre nou, nou menm ki mete konfyans nou nan li. Sa pa soti nan nou menm menm, se yon kado Bondye ban nou.",
    "Non, nou pa f\u00E8 anyen pou sa. Konsa, pesonn pa ka vante t\u00E8t yo.",
    "Se Bondye ki f\u00E8 nou. Nan Jezikri li kreye nou pou nou ka f\u00E8 anpil bon z\u00E8v nan lavi nou, dapre sa li te pare davans pou nou te f\u00E8.",
    "Nou menm ki pa t\u0027 f\u00E8t nan ras jwif la, jwif yo te rele nou moun ki pa sikonsi, menm jan yo te rele t\u00E8t yo moun ki sikonsi. Yo t\u0027ap gade sou mak l\u00E8z\u00F2m f\u00E8 sou k\u00F2 yo ak men yo. Wi, nou menm moun l\u00F2t nasyon yo, chonje sa nou te ye nan tan lontan.",
    "L\u00E8 sa a, nou t\u0027ap viv byen lwen Kris la, nou te tankou etranje, nou pa t\u0027 f\u00E8 pati p\u00E8p Bondye te chwazi pou li a. Nou pa t\u0027 nan kontra Bondye te f\u00E8 ak p\u00E8p li a dapre sa l\u0027 te pwom\u00E8t la. Nou t\u0027ap viv sou lat\u00E8 san okenn espwa, san Bondye.",
    "Men koulye a, nan Jezikri, nou menm ki yon l\u00E8 t\u0027ap viv lwen Bondye, nou vin toupre l\u0027, gremesi san Kris la ki koule l\u00E8 li mouri pou nou an.",
    "Paske, se li menm k\u0027ap f\u00E8 nou byen yonn ak l\u00F2t, li f\u00E8 moun l\u00F2t nasyon yo f\u00E8 yon s\u00E8l p\u00E8p ansanm ak jwif yo. Av\u00E8k pw\u00F2p k\u00F2 li, li kraze miray ki te separe yo epi ki te f\u00E8 yo yonn l\u00E8nmi l\u00F2t.",
    "Li aboli lalwa Moyiz la ansanm ak k\u00F2mandman l\u0027 yo ak tout regleman l\u0027 yo. Li pran de p\u00E8p sa yo, li f\u00E8 yo tounen yon s\u00E8l p\u00E8p tou nouvo k\u0027ap viv ansanm nan li. Se konsa li f\u00E8 nou byen yonn ak l\u00F2t.",
    "Av\u00E8k lanm\u00F2 Kris la sou kwa a, li wete sa ki t\u0027ap f\u00E8 de p\u00E8p sa yo yonn rayi l\u00F2t, li f\u00E8 yo tou de vin byen ak Bondye, li mete yo ansanm yonn ak l\u00F2t nan yon s\u00E8l k\u00F2.",
    "Wi, Kris la te vini, li anonse bon nouv\u00E8l k\u0027ap mete lap\u00E8 a ni pou moun l\u00F2t nasyon yo ki te lwen Bondye, ni pou jwif yo ki te toupre Bondye.",
    "Paske, gremesi Kris la, nou tout, kit nou jwif kit nou pa jwif, nou ka pwoche b\u00F2 kot Papa a, nan pouvwa yon s\u00E8l ak menm Sentespri a.",
    "Se sak f\u00E8, nou menm moun l\u00F2t nasyon yo, nou pa etranje ank\u00F2, ni moun ki depasaj. Men, se sitwayen nou ye ansanm ak tout moun nan p\u00E8p Bondye a, nou f\u00E8 pati fanmi Bondye a.",
    "Nou menm moun l\u00F2t nasyon yo, nou se kay Bondye ap bati sou fondasyon ap\u00F2t yo ak pwof\u00E8t yo te poze a, men se Jezikri menm ki gwo w\u00F2ch ki kenbe kay la kanpe a.",
    "Se li menm ki kenbe tout k\u00F2 kay la kanpe byen f\u00E8m, ki f\u00E8 l\u0027 grandi pou l\u0027 tounen yon s\u00E8l kay yo mete apa pou Bondye.",
    "Konsa, nou menm tou av\u00E8k lavi n\u0027ap mennen nan Kris la, nou antre nan batisman sa a pou nou f\u00E8 ansanm ak l\u00F2t yo yon s\u00E8l kay kote Bondye ap viv ak pouvwa Sentespri li."
  ],
  [
    "Se pout\u00E8t sa, mwen menm P\u00F2l ki nan prizon pout\u00E8t Kris la pou byen nou, nou menm ki pa jwif, m\u0027ap lapriy\u00E8 pou nou devan Bondye.",
    "Mwen kw\u00E8 nou konnen deja ki jan Bondye, nan bon k\u00E8 l\u0027, te ban m\u0027 travay sa a pou m\u0027 te f\u00E8 pou nou.",
    "Bondye devwale m\u0027 sekr\u00E8 travay li a, pou m\u0027 te ka konnen plan li te gen sere nan k\u00E8 li. Se sou plan sa a mwen deja ekri nou k\u00E8k mo pi wo a.",
    "L\u00E8 n\u0027a li yo, n\u0027a kapab gen yon lide ki jan mwen konprann sekr\u00E8 Kris la.",
    "Nan tan lontan Bondye pa t\u0027 devwale plan travay sa a bay ankenn moun sou lat\u00E8, men koulye a, ak pouvwa Sentespri a, li devwale l\u0027 bay moun li mete apa pou s\u00E8vi l\u0027 ap\u00F2t ak pwof\u00E8t.",
    "Men sekr\u00E8 a: Nan Jezikri, ak pouvwa bon nouv\u00E8l la, moun ki pa jwif yo gen pou resevwa ansanm ak jwif yo p\u00F2syon pa yo nan byen Bondye a. Yo se manm yon menm k\u00F2 ansanm ak jwif yo, y\u0027ap jwenn pa yo ansanm ak yo tou nan menm pwom\u00E8s Bondye te f\u00E8 a.",
    "Kif\u00E8 m\u0027ap s\u00E8vi bon nouv\u00E8l sa a, se paske Bondye nan bon k\u00E8 l\u0027 f\u00E8 m\u0027 yon fav\u00E8, li f\u00E8 pouvwa li travay nan mwen.",
    "Mwen pi pitit pase moun ki pi pitit nan tout p\u00E8p Bondye a. Men atousa, se mwen menm Bondye bay privil\u00E8j sa a, pou m\u0027 f\u00E8 moun l\u00F2t nasyon yo konnen bon nouv\u00E8l rich\u00E8s Kris la, rich\u00E8s moun p\u0027ap janm fin konprann.",
    "Li ban m\u0027 privil\u00E8j sa a pou m\u0027 f\u00E8 tout moun w\u00E8 akl\u00E8 ki jan plan travay Bondye te sere nan k\u00E8 li a ap reyalize, paske Bondye ki kreye tout bagay te kenbe plan sa a nan k\u00E8 l\u0027 depi lontan.",
    "Men koulye a, av\u00E8k legliz la, tout ch\u00E8f ak tout otorite ki nan sy\u00E8l la pral rive konnen bon konprann Bondye a sou tout f\u00F2m li yo.",
    "Bondye aji konsa dapre plan ki te la depi lontan an. Se plan sa a li reyalize nan Jezikri, Sey\u00E8 nou an.",
    "Ak lavi n\u0027ap mennen ansanm nan Kris la, gremesi konfyans nou gen nan li a, nou lib pou nou pwoche devan Bondye san k\u00E8 sote.",
    "Se sak f\u00E8, mwen mande nou pou nou pa dekouraje pout\u00E8t soufrans m\u0027ap sibi pou nou yo, paske se yon b\u00E8l avantaj sa ye pou nou.",
    "Wi, se pout\u00E8t sa, mwen tonbe ajenou devan Papa a,",
    "ki bay tout fanmi ki nan sy\u00E8l la ak sou lat\u00E8 a non yo.",
    "M\u0027ap mande Bondye pou li ban nou, dapre rich\u00E8s pouvwa li a, f\u00F2s ak kouraj nan k\u00E8 nou, pa mwayen pouvwa Sentespri a, pou nou ka grandi nan karakt\u00E8 nou,",
    "pou Kris la rete nan k\u00E8 nou ak konfyans nou gen nan li a. M\u0027ap mande Bondye pou nou pouse rasin, pou nou chita byen f\u00E8m nan renmen,",
    "pou nou ka konprann, ansanm ak tout p\u00E8p Bondye a, jan renmen Kris la laj, jan li long, jan li fon, jan li wo.",
    "Wi, mwen mande pou nou rive konnen kalite renmen Kris la gen pou nou, atout pesonn p\u0027ap janm ka rive konnen l\u0027 n\u00E8t. Konsa, n\u0027a vin plen n\u00E8t ak tou sa ki nan Bondye.",
    "Tout lwanj lan se pou Bondye. Paske, ak pouvwa k\u0027ap travay nan nou an, li kapab f\u00E8 pi plis pase tou sa nou ka mande, pi plis pase tou sa nou ka mete nan lide nou.",
    "Wi, tout lwanj lan pou Bondye nan legliz la ak nan Jezikri, pou tout tan ak pou tout tan. Am\u00E8n. Se sa menm!"
  ],
  [
    "Se sa ki f\u00E8, mwen menm ki nan prizon pout\u00E8t Sey\u00E8 a, m\u0027ap mande nou pou nou viv yon jan ki konf\u00F2m ak jan Bondye te rele nou pou n\u0027 viv la.",
    "Pa janm vante t\u00E8t nou. Aji av\u00E8k dous\u00E8 ak pasyans ak tout moun. Se pou nou yonn sip\u00F2te l\u00F2t av\u00E8k renmen nan k\u00E8 nou.",
    "Sentespri a mete nou ansanm. Se pou nou f\u00E8 tou sa nou kapab pou nou ka toujou f\u00E8 yon s\u00E8l k\u00F2, pou nou viv ak k\u00E8 poze ansanm yonn ak l\u00F2t.",
    "Gen yon s\u00E8l k\u00F2 ak yon s\u00E8l Sentespri, konsa tou se yon s\u00E8l Bondye a ki rele nou pou nou gen yon s\u00E8l espwa.",
    "Gen yon s\u00E8l Sey\u00E8, yon s\u00E8l konfyans, yon s\u00E8l bat\u00E8m.",
    "Gen yon s\u00E8l Bondye, ki papa nou tout, k\u0027ap dominen sou nou tout, k\u0027ap aji nan nou tout, ki nan nou tout.",
    "Nou chak nou resevwa yon kado apa, dapre sa Kris la te bay la,",
    "jan sa ekri nan Liv la: L\u00E8 li moute anwo, li mennen anpil prizonye ak li, li bay l\u00E8z\u00F2m anpil kado.",
    "Enben, kisa sa vle di: Li moute anwo? Sa vle di, li te desann anvan sa jouk kote ki pi fon anba t\u00E8 a.",
    "Moun ki te desann lan, se li menm tou ki te moute anwo nan sy\u00E8l la, pou l\u0027 te kapab plen tou sa ki egziste ak presans li.",
    "Se li menm ki f\u00E8 l\u00E8z\u00F2m kado div\u00E8s pouvwa. Li bay k\u00E8k ladan yo pouvwa pou s\u00E8vi ap\u00F2t, li bay l\u00F2t ladan yo pouvwa pou s\u00E8vi pwof\u00E8t, li bay l\u00F2t ank\u00F2 pouvwa pou anonse bon nouv\u00E8l la, li bay d\u00F2t ank\u00F2 pouvwa pou s\u00E8vi tankou past\u00E8 ak dir\u00E8kt\u00E8.",
    "Konsa, li byen \u00F2ganize p\u00E8p Bondye a pou yo chak f\u00E8 travay s\u00E8vis yo, pou k\u00F2 Kris la ka grandi nan konfyans.",
    "Li f\u00E8 sa konsa pou nou tout ansanm nou ka rive f\u00E8 yon s\u00E8l k\u00F2 nan konfyans nou genyen an ak nan konesans Pitit Bondye a. Konsa, nou tout ansanm nou ka vin granmoun ki byen devlope, dapre d\u00E8nye mezi devl\u00F2pman Kris la ki bon n\u00E8t.",
    "L\u00E8 sa a, nou p\u0027ap viv tankou timoun ank\u00F2, tankou moun k\u0027ap chanje lide fasil, ki kite kouran nenp\u00F2t doktrin trennen yo ale, ki tankou jw\u00E8t nan men bann rize sa yo ki konn ki jan pou yo pran t\u00E8t moun nan bay manti.",
    "Okontr\u00E8, ann pale verite a av\u00E8k renmen nan k\u00E8 nou, konsa n\u0027a ka grandi nan tout sans nan Kris la ki ch\u00E8f k\u00F2 a.",
    "Gremesi Kris la, tout pati nan k\u00F2 a byen \u00F2ganize, yo tout byen mare yonn ak l\u00F2t nan jwenti yo. Konsa, l\u00E8 chak pati f\u00E8 sa yo gen pou yo f\u00E8 a, tout k\u00F2 a ap grandi, l\u0027ap devlope nan renmen.",
    "Se sa ki f\u00E8, men sa m\u0027ap di nou, men sa m\u0027ap deklare nou nan non Sey\u00E8 a: Sispann viv tankou moun ki pa konn Bondye epi k\u0027ap swiv lide pa yo ki pa vo anyen.",
    "Lespri yo bouche, yo p\u0027ap viv lavi Bondye bay la, paske yo pa konn anyen, k\u00E8 yo fin di.",
    "Yo san wont konsa, yo lage k\u00F2 yo nan tout kalite vis, yo pran plezi yo nan f\u00E8 tout kalite vye bagay sal san rete.",
    "Men nou menm, se pa konsa yo te f\u00E8 nou konnen Kris la,",
    "si tout bon vre nou te tande pale sou Kris la, si tout bon vre yo te moutre nou verite a jan l\u0027 ye nan Jezi, l\u00E8 nou te mete konfyans nou nan li a.",
    "Se sa ki f\u00E8, se pou nou chanje vye karakt\u00E8 sa a ki t\u0027ap f\u00E8 nou viv jan nou t\u0027ap viv nan tan lontan an, vye moun sa a ki te fin p\u00E8v\u00E8ti n\u00E8t ak vye dezi l\u0027 yo ki t\u0027ap twonpe nou.",
    "Se pou nou chanje n\u00E8t ni nan k\u00E8 nou ni nan lespri nou.",
    "Se pou nou vin yon l\u00F2t kalite moun jan Bondye vle l\u0027 la, pou nou sanble ak li pou nou ka mennen yon lavi ki dwat, yon lavi ki apa pou Bondye, jan verite a mande l\u0027 la.",
    "Se pout\u00E8t sa, sispann bay manti. Se pou nou di verite l\u00E8 n\u0027ap pale ak fr\u00E8 nou, paske nou tout se manm yon s\u00E8l k\u00F2 nou ye.",
    "Si nou ank\u00F2l\u00E8, veye k\u00F2 nou pou k\u00F2l\u00E8 a pa f\u00E8 nou f\u00E8 sa ki mal. Pa al d\u00F2mi ak k\u00F2l\u00E8 nan k\u00E8 nou.",
    "Pa bay Satan pye sou nou.",
    "Se pou moun ki te konn v\u00F2l\u00F2 sispann v\u00F2l\u00F2. Okontr\u00E8, se pou l\u0027 travay di ak men l\u0027 san f\u00E8 move konbinezon, pou l\u0027 sa gen dekwa bay moun ki nan bezwen.",
    "Pa kite ankenn move paw\u00F2l soti nan bouch nou. Pale bon koze ki ka ede l\u00F2t yo grandi nan konfyans Bondye, koze ki ka ede yo l\u00E8 yo nan move pa. Konsa, se yon byen n\u0027a f\u00E8 pou moun k\u0027ap tande nou yo.",
    "Pa f\u00E8 Sentespri Bondye a lapenn, paske Lespri a se mak letanp Bondye sou nou, li ban nou garanti Bondye ap fin delivre nou l\u00E8 jou a va rive.",
    "Piga yo jwenn nan mitan nou moun ki kenbe l\u00F2t nan k\u00E8 yo, moun ki gen san wo, moun ki renmen f\u00E8 k\u00F2l\u00E8. Piga yo tande woywoy ak joure nan mitan nou. Nou pa f\u00E8t pou gen okenn l\u00F2t kalite mechanste k\u0027ap f\u00E8t nan mitan nou.",
    "Okontr\u00E8, se pou nou aji byen yonn ak l\u00F2t, se pou nou gen bon k\u00E8 yonn pou l\u00F2t, pou nou yonn padonnen l\u00F2t, menm jan Bondye te padonnen nou nan Kris la."
  ],
  [
    "Se sa ki f\u00E8, paske nou se pitit Bondye renmen anpil, se pou nou chache f\u00E8 tankou Bondye f\u00E8.",
    "Se pou nou viv ak renmen nan k\u00E8 nou, menm jan Kris la te f\u00E8 l\u0027 la, li menm ki te renmen nou, ki te bay lavi l\u0027 pou nou tankou yon ti mouton yo ofri pou touye pou Bondye, ofrann k\u0027ap f\u00E8 Bondye plezi ak bon sant li.",
    "Paske nou se p\u00E8p Bondye a, sa pa bon pou nou menm louvri bouch nou pale sou dez\u00F2d lach\u00E8, sou bagay ki sal ak vye dezi.",
    "Sa pa bon non plis pou nou kite gwo mo, paw\u00F2l san sans ak mo sal soti nan bouch nou. Bagay konsa pa dak\u00F2 ak sa nou ye. Okontr\u00E8, se pou nou lapriy\u00E8 pou di Bondye m\u00E8si.",
    "Paske, konnen sa byen: okenn moun ki nan dez\u00F2d lach\u00E8, osinon ki nan lenkondite, osinon ki renmen lajan (moun konsa se tankou moun k\u0027ap s\u00E8vi zid\u00F2l), okenn nan moun sa yo p\u0027ap gen p\u00F2syon eritaj nan peyi kote Bondye ak Kris la wa a.",
    "Pa kite pesonn twonpe nou ak paw\u00F2l san sans yo: se pout\u00E8t bagay sa yo menm k\u00F2l\u00E8 Bondye tonbe sou moun ki refize obeyi l\u0027 yo.",
    "Nou pa gen anyen pou nou w\u00E8 ak moun konsa.",
    "Nan tan lontan, nou te nan f\u00E8nwa. Men koulye a, paske n\u0027ap viv ansanm nan Sey\u00E8 a, nou nan limy\u00E8. Se sa ki f\u00E8, f\u00F2k nou mennen t\u00E8t nou tankou moun k\u0027ap viv nan limy\u00E8 a.",
    "Paske, limy\u00E8 a f\u00E8 moun f\u00E8 bagay ki bon, bagay ki dwat ak bagay ki vre.",
    "Chache konnen sa k\u0027ap f\u00E8 Sey\u00E8 a plezi.",
    "Nou pa gen anyen pou nou w\u00E8 ak moun k\u0027ap viv nan f\u00E8nwa, moun k\u0027ap f\u00E8 bagay ki p\u0027ap rap\u00F2te anyen. Okontr\u00E8, denonse yo pou sa yo ye.",
    "Bagay moun sa yo ap f\u00E8 an kach\u00E8t, se yon wont menm pou pale sou sa.",
    "Men, l\u00E8 ou mete tout bagay sa yo akl\u00E8 nan limy\u00E8, l\u00E8z\u00F2m va w\u00E8 sa yo ye tout bon.",
    "Paske, tout bagay ki par\u00E8t akl\u00E8 tounen limy\u00E8. Se pout\u00E8t sa yo di: Leve non, ou menm k\u0027ap d\u00F2mi an, leve soti nan mitan m\u00F2 yo. Kris la va klere ou.",
    "Se sa ki f\u00E8, konnen ki jan pou n\u0027 mennen t\u00E8t nou! Pa mennen t\u00E8t nou tankou moun ki s\u00F2t, men tankou moun ki gen konprann.",
    "Pa kite okenn okazyon pase pou f\u00E8 sa ki byen. Paske, jou sa yo n\u0027ap viv la a pa bon menm.",
    "Se pout\u00E8t sa, pran t\u00E8t nou byen, chache konnen sa Sey\u00E8 a vle nou f\u00E8.",
    "Pa soule t\u00E8t nou ak diven, sa ka mennen nou nan deb\u00F2ch. Okontr\u00E8, plen k\u00E8 nou ak Sentespri.",
    "L\u00E8 n\u0027ap pale yonn ak l\u00F2t, s\u00E8vi ak paw\u00F2l ki nan s\u00F2m yo, nan kantik yo, ak nan chante Lespri Bondye a moutre nou. Chante kantik ak s\u00F2m pou Sey\u00E8 a l\u00E8 n\u0027ap f\u00E8 lwanj li ak tout k\u00E8 nou.",
    "Nan non Sey\u00E8 nou an, Jezikri, se tout tan pou n\u0027ap di Bondye Papa a m\u00E8si pou tout bagay.",
    "Se pou nou yonn soum\u00E8t devan l\u00F2t pa resp\u00E8 pou Kris la.",
    "Nou menm, medam yo, soum\u00E8t devan mari nou tankou nou soum\u00E8t devan Sey\u00E8 a.",
    "Paske, yon mari se ch\u00E8f madanm li menm jan Kris la se ch\u00E8f legliz la. Se Kris la menm ki delivre legliz la ki k\u00F2 li.",
    "Konsa, se pou medam yo soum\u00E8t devan mari yo menm jan legliz la soum\u00E8t devan Kris la.",
    "Nou menm, mari yo, se pou nou renmen madanm nou menm jan Kris la te renmen legliz la, jouk li te asepte mouri pou li.",
    "Li te f\u00E8 sa pou li te ka mete legliz la apa pou Bondye. Li lave legliz la nan dlo ak nan paw\u00F2l li.",
    "Paske, li te vle pou legliz la par\u00E8t devan l\u0027 nan tout b\u00E8l pouvwa li, byen pw\u00F2p, san okenn defo, ni okenn tach, ni okenn pli, ni okenn mank.",
    "Se pou mari yo renmen madanm yo menm jan yo renmen pw\u00F2p t\u00E8t pa yo. Yon nonm ki renmen madanm li, li renmen pw\u00F2p t\u00E8t pa li tou.",
    "Pesonn pa janm rayi k\u00F2 li. Okontr\u00E8, li ba l\u0027 manje, li pran swen l\u0027, tankou Kris la ap f\u00E8 sa pou legliz la",
    "paske nou se manm k\u00F2 li.",
    "Jan sa ekri nan Liv la: Se pout\u00E8t sa, gason an va kite papa l\u0027 ak manman l\u0027, pou l\u0027 mete t\u00E8t li ak madanm li, pou tou de f\u00E8 yon s\u00E8l.",
    "Se yon gwo verite wi Bondye f\u00E8 nou konnen nan paw\u00F2l sa a. Mwen menm, mwen kw\u00E8 verite sa a se pou Kris la ak legliz la.",
    "Men, li bon pou nou tou: se pou chak mari renmen madanm yo tankou yo renmen t\u00E8t pa yo, epitou se pou chak madanm respekte mari yo."
  ],
  [
    "Timoun, se devwa nou tankou moun ki kw\u00E8 nan Sey\u00E8 a pou n\u0027 obeyi papa nou ak manman nou, paske sa se yon bagay ki dwat devan Bondye.",
    "Respekte papa ou ak manman ou. Sa se premye k\u00F2mandman ki gen yon pwom\u00E8s d\u00E8y\u00E8 l\u0027:",
    "Pou nou ka viv lontan ak k\u00E8 kontan sou lat\u00E8.",
    "Kanta nou menm, manman ak papa, pa aji ak timoun nou yo yon jan pou eksite yo. Men, ba yo bon levasyon, korije yo, pale ak yo dapre prensip Sey\u00E8 a.",
    "Nou menm domestik, obeyi m\u00E8t nou gen sou lat\u00E8 a av\u00E8k resp\u00E8, av\u00E8k krentif, ak tout k\u00E8 nou menm jan nou ta s\u00E8vi Kris la.",
    "Se pa s\u00E8lman l\u00E8 yo la ap gade nou pou nou aji konsa, tankou moun k\u0027ap achte figi. Lekontr\u00E8, f\u00E8 sa Bondye vle nou f\u00E8 a ak tout k\u00E8 nou, tankou moun k\u0027ap s\u00E8vi Kris la.",
    "F\u00E8 travay nou ak k\u00E8 kontan, tankou si se pa pou moun nou t\u0027ap travay, men pou Sey\u00E8 a.",
    "Paske chonje byen: kit yon moun esklav, kit li lib, li gen pou l\u0027 resevwa sa ki pou li nan men Sey\u00E8 a, dapre bon travay li f\u00E8 a.",
    "Nou menm m\u00E8t, se pou n\u0027 aji menm jan an tou ak moun k\u0027ap s\u00E8vi nou yo. Pa f\u00E8 yo okenn menas. Toujou chonje ni nou menm, ni domestik nou yo, nou gen yon s\u00E8l M\u00E8t nan sy\u00E8l la, ki pa gade sou figi moun.",
    "Pou fini, chache f\u00F2s nou nan lavi n\u0027ap mennen ansanm ak Sey\u00E8 a ak nan gwo pouvwa li.",
    "Pran mete sou nou tout kalite zam Bondye ban nou pou nou ka kenbe t\u00E8t anba riz Satan.",
    "Paske, se pa ak moun nou gen pou nou goumen. Men, se ak move lespri ki nan sy\u00E8l la, ak ch\u00E8f, ak pouvwa, ak otorite k\u0027ap gouv\u00E8nen nan f\u00E8nwa ki sou lat\u00E8 a.",
    "Se pout\u00E8t sa, depi koulye a, pran tout zam Bondye bay yo. Konsa, l\u00E8 move jou a va rive, n\u0027a ka kenbe t\u00E8t ak l\u00E8nmi an. L\u00E8 batay la va fini n\u00E8t, n\u0027a kanpe la byen f\u00E8m nan pozisyon nou toujou.",
    "Pare k\u00F2 nou: mare verite a tankou yon sentiwon nan ren nou. Pwoteje nou ak jistis Bondye a tankou plak pwot\u00E8j s\u00F2lda yo mete sou lestonmak yo pou pwoteje yo.",
    "Pou soulye nan pye nou, mete aktivite pou anonse bon nouv\u00E8l k\u0027ap f\u00E8 moun viv ak k\u00E8 poze a.",
    "Toujou pran konfyans nou gen nan Bondye a tankou yon defans ki va penm\u00E8t nou pare tout fl\u00E8ch Satan an ap voye tou limen sou nou.",
    "Resevwa pouvwa Bondye k\u0027ap delivre nou an tankou yon kas an f\u00E8 nan t\u00E8t nou. Asepte paw\u00F2l Bondye a tankou yon nepe Sentespri a ban nou.",
    "Pandan n\u0027ap f\u00E8 tou sa, pa janm bliye lapriy\u00E8. Mande Bondye konkou li. Lapriy\u00E8 nan tout sikonstans av\u00E8k pouvwa Sentespri a. Se pout\u00E8t sa, pa kite d\u00F2mi pran nou, kenbe f\u00E8m nan sa n\u0027ap f\u00E8 a. Lapriy\u00E8 pou tout p\u00E8p Bondye a.",
    "Lapriy\u00E8 pou mwen tou, pou Bondye ka mete paw\u00F2l nan bouch mwen l\u00E8 m\u0027a gen pou m\u0027 pale, pou m\u0027 ka pale av\u00E8k lasirans, pou moun ka rive konnen sekr\u00E8 ki nan bon nouv\u00E8l la.",
    "Nou m\u00E8t w\u00E8 m\u0027 nan prizon koulye a, se Bondye ki ban m\u0027 misyon f\u00E8 konnen bon nouv\u00E8l la. Lapriy\u00E8 pou mwen pou m\u0027 ka pale av\u00E8k lasirans, jan m\u0027 dwe f\u00E8 l\u0027 la.",
    "Tichik, fr\u00E8 nou renmen anpil la epi ki yon bon s\u00E8vit\u00E8 nan travay Sey\u00E8 a, va ban nou tout nouv\u00E8l mwen, pou nou ka konnen jan zaf\u00E8 m\u0027 ap mache.",
    "M\u0027ap voye l\u0027 tout espre pou l\u0027 sa di nou kouman mwen ye, pou nou pa fin dekouraje, pou sa remoute kouraj nou.",
    "Mwen mande Bondye, Papa a, ansanm ak Jezikri, Sey\u00E8 a, pou yo bay tout fr\u00E8 yo k\u00E8 poze, renmen ak konfyans nan Bondye.",
    "benediksyon Bondye pou tout moun ki renmen Jezikri, Sey\u00E8 nou an, ak yon renmen ki p\u0027ap janm fini."
  ]
]