[
  [
    "Nan dezy\u00E8m lanne r\u00E8y wa Dariyis nan peyi P\u00E8s la, premye jou nan sizy\u00E8m mwa a, Sey\u00E8 a te bay pwof\u00E8t Aje yon mesaj pou Zowobab\u00E8l, pitit gason Chealty\u00E8l la, ki te gouv\u00E8n\u00E8 peyi Jida ansanm ak pou Jozye, pitit gason Jozadak la, ki te granpr\u00E8t l\u00E8 sa a. Men mesaj la:",
    "-Sey\u00E8 ki gen tout pouvwa a pale. Men sa li di: Moun yo ap plede di se poko l\u00E8 pou yo bati kay Sey\u00E8 a!",
    "Se pout\u00E8t sa, men mesaj Sey\u00E8 a te bay pwof\u00E8t Aje pou p\u00E8p la.",
    "Ki jan nou f\u00E8 pa wont rete nan gwo kay nou byen al\u00E8z, epi nou kite kay Bondye a tou kraze?",
    "Bon. Koulye a, men sa Sey\u00E8 ki gen tout pouvwa a di: Kalkile byen sou sa k\u0027ap rive nou la a.",
    "Nou simen anpil grenn nan jaden nou, men nou rek\u00F2lte ti kras. Nou manje, men vant nou pa plen. Nou bw\u00E8 diven, men k\u00E8 nou pa kontan. Nou gen rad pou mete sou nou, men fredi ap kale nou toujou. Travay\u00E8 yo touche lajan, men sa pa ka bouche yon twou dan.",
    "Wi! Men sa Sey\u00E8 ki gen tout pouvwa a di nou: Kalkile byen sou sa k\u0027ap rive nou la a!",
    "L\u00E8fini, ale nan m\u00F2n yo. Koupe bwa pote vini. Rebati kay mwen an. Sa va f\u00E8 m\u0027 plezi, se va yon lwanj pou mwen. Se Sey\u00E8 a ki di sa.",
    "Nou te kw\u00E8 nou t\u0027ap f\u00E8 b\u00E8l rek\u00F2t. Men, rek\u00F2t la m\u00E8g. Nou ranmase l\u0027 mete nan depo, mwen f\u00E8 l\u0027 gate. Poukisa mwen f\u00E8 sa? Se Sey\u00E8 ki gen tout pouvwa k\u0027ap pale wi. Se paske nou kite tanp mwen an ap kraze epi tout moun ap prese bati kay pa yo.",
    "Se pout\u00E8t sa, lapli pa tonbe, anyen pa pouse.",
    "Mwen lage yon s\u00E8l chechr\u00E8s nan peyi a, sou m\u00F2n yo, sou jaden ble yo, sou jaden rezen yo ak jaden oliv yo, sou tou sa k\u0027ap pouse sou lat\u00E8, sou moun, sou b\u00E8t, sou tout sa nou plante.",
    "L\u00E8 sa a, Zowobab\u00E8l, pitit Chealty\u00E8l la, Jozye, granpr\u00E8t la, pitit Jozadak la, ansanm ak tout moun ki te tounen soti nan peyi kote yo te dep\u00F2te yo a, yo koute sa Sey\u00E8 a, Bondye yo a, te di yo, dapre mesaj Sey\u00E8 a te bay pwof\u00E8t Aje pou yo a. Yo te vin gen krentif pou Sey\u00E8 a.",
    "Epi, Aje, mesaje Sey\u00E8 a, bay p\u00E8p la yon l\u00F2t mesaj Sey\u00E8 a te ba li. Li di yo: -Sey\u00E8 a f\u00E8 nou konnen li la av\u00E8k nou.",
    "Sey\u00E8 a mete nan t\u00E8t tout moun lanvi pou yo travay nan tanp Bondye yo a, depi Zowobab\u00E8l, pitit gason Chealty\u00E8l la, gouv\u00E8n\u00E8 peyi Jida a, Jozye, granpr\u00E8t la, pitit gason Jozadak la, jouk d\u00E8nye moun ki te tounen soti nan peyi kote yo te dep\u00F2te yo a. Yo konmanse travay nan tanp Sey\u00E8 ki gen tout pouvwa a, Bondye yo a,",
    "jou ki te make vennkatriy\u00E8m jou nan sizy\u00E8m mwa nan dezy\u00E8m lanne r\u00E8y wa Dariyis la."
  ],
  [
    "Jou ki make venteyeny\u00E8m jou nan sety\u00E8m mwa nan menm lanne a, Sey\u00E8 a bay pwof\u00E8t Aje yon l\u00F2t mesaj ank\u00F2.",
    "Li di li konsa: -Pale ak Zowobab\u00E8l, pitit gason Chealty\u00E8l la, gouv\u00E8n\u00E8 peyi Jida a, ak Jozye, granpr\u00E8t la, pitit gason Jozadak la, ansanm ak p\u00E8p ki te tounen soti nan peyi kote yo te dep\u00F2te yo a. W\u0027a di yo:",
    "Eske gen yonn nan nou ki chonje jan tanp lan te b\u00E8l nan tan lontan? Ki jan nou w\u00E8 l\u0027 koulye a? Nou pa w\u00E8 li pa vo anyen?",
    "Men koulye a, kouraj, Zowobab\u00E8l! Se Sey\u00E8 a menm k\u0027ap pale av\u00E8 ou. Kouraj, Jozye, granpr\u00E8t la, pitit Jozadak la! Kouraj, nou tout ki rete nan peyi a! Se Sey\u00E8 a menm k\u0027ap pale ak nou! Mete men nan travay la, paske mwen la av\u00E8k nou! Se mwen menm, Sey\u00E8 ki gen tout pouvwa a, ki di sa!",
    "L\u00E8 nou t\u0027ap soti kite peyi Lejip la, mwen te pwom\u00E8t mwen t\u0027ap toujou la av\u00E8k nou. Enben! M\u0027 la nan mitan nou. Nou pa bezwen p\u00E8.",
    "Paske men sa Sey\u00E8 ki gen tout pouvwa a di: Anvan lontan, mwen pral souke sy\u00E8l la ak lat\u00E8 a, lanm\u00E8 a ak t\u00E8 yo.",
    "Mwen pral souke tout nasyon yo. Yo pral pote tout rich\u00E8s yo isit la, yo pral plen kay sa a ak b\u00E8l bagay. Se Sey\u00E8 ki gen tout pouvwa a menm ki di sa.",
    "Se pou mwen tout l\u00F2 ak tout ajan sou lat\u00E8 ye. Se Sey\u00E8 ki gen tout pouvwa a menm ki di sa.",
    "Kay sa a ap pi b\u00E8l lontan pase premye a. Se isit la menm m\u0027ap bay tout moun k\u00E8 poze. Se mwen menm, Sey\u00E8 ki gen tout pouvwa a, ki di sa!",
    "Jou ki te make vennkatriy\u00E8m jou nan nevy\u00E8m mwa nan dezy\u00E8m lanne r\u00E8y wa Dariyis la, Sey\u00E8 ki gen tout pouvwa a bay pwof\u00E8t Aje yon l\u00F2t mesaj ank\u00F2. Li di l\u0027 konsa:",
    "-Al mande pr\u00E8t yo sa lalwa di sou sa.",
    "Si yon moun pran yon moso vyann yo mete apa pou Bondye, li vlope l\u0027 nan ke rad li. L\u00E8fini, li kite rad la touche yon pen, osinon yon manje kwit, osinon yon veso ki gen diven osinon ki gen lwil, ou nenp\u00F2t ki kalite manje, \u00E8ske sa ap mete manje a apa pou Bondye tou pou sa? L\u00E8 Aje mande pr\u00E8t yo sa, yo reponn li: -Non!",
    "L\u00E8fini, Aje mande yo: -L\u00E8 yon moun pa nan kondisyon pou l\u0027 s\u00E8vi Bondye paske li te manyen yon kadav, l\u00E8fini si li manyen yonn nan kalite manje sa yo, \u00E8ske sa ap f\u00E8 manje yo pa bon pou sa pou moun ki nan kondisyon pou s\u00E8vi Bondye? Pr\u00E8t yo reponn li: -Wi!",
    "L\u00E8 sa a, Aje di yo konsa: -Men sa Sey\u00E8 a di. Se menm bagay la tou pou p\u00E8p nasyon sa a ansanm ak tou sa y\u0027ap f\u00E8 a. Sa yo ofri ban mwen an pa bon, paske yo pa nan kondisyon pou yo s\u00E8vi Bondye.",
    "Men sa Sey\u00E8 a di ank\u00F2: -Depi j\u00F2di a, kalkile byen sou sa ki rive nou. Anvan nou te konmanse rebati kay ki apa pou Sey\u00E8 a,",
    "ki jan sa te ye pou nou? Nou te al f\u00E8 rek\u00F2t nan yon jaden ble, nou te konprann nou t\u0027ap jwenn vin barik, se dis ase nou jwenn. N\u0027 al chache diven nan yon barik depo, nou te konprann nou t\u0027ap jwenn senkant galon, se vin galon ase nou jwenn.",
    "Mwen voye lawouy ak lagr\u00E8l gate tou sa nou te plante ak men nou. Mwen f\u00E8 yo kanni. Men, nou yonn pa tounen vin jwenn mwen. Se Sey\u00E8 a ki di sa.",
    "Men j\u00F2di a, vennkatry\u00E8m jou nan nevy\u00E8m mwa a, jou nou te fini ak fondasyon tanp lan, kalkile byen sou sa ki pral rive nou la a!",
    "Ata grenn pou plante pa gen ank\u00F2 nan depo nou yo. Ni pye rezen nou yo, ni pye fig frans nou yo, ni pye grenad nou yo, ni pye oliv nou yo pa donnen ank\u00F2. Men, depi jounen j\u00F2di a, mwen pral beni nou.",
    "Menm jou sa a, ki te vennkatriy\u00E8m jou nan mwa a, Sey\u00E8 a bay Aje yon dezy\u00E8m mesaj. Li di l\u0027 konsa:",
    "-Pale ak Zowobab\u00E8l, gouv\u00E8n\u00E8 peyi Jida a, di l\u0027 pou mwen: Mwen pral souke sy\u00E8l la ak lat\u00E8 a.",
    "Mwen pral jete wa k\u0027ap gouv\u00E8nen yo, mwen pral detwi pouvwa nasyon yo. Mwen pral chavire cha lag\u00E8 yo ansanm ak moun ki sou yo. Tout chwal yo pral mouri. Pou moun ki te sou chwal yo menm, yonn pral touye l\u00F2t ak nepe yo.",
    "Jou sa a, m\u0027ap pran ou, ou menm Zowobab\u00E8l, s\u00E8vit\u00E8 m\u0027 lan, pitit gason Chealty\u00E8l la, m\u0027ap ba ou pouvwa pou gouv\u00E8nen nan non mwen, paske se ou menm mwen chwazi pou sa. Se Sey\u00E8 ki gen tout pouvwa a ki di sa"
  ]
]