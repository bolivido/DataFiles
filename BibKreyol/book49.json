[
  [
    "Se mwen menm P\u00F2l ak Timote, de s\u00E8vit\u00E8 Jezikri, k\u0027ap ekri l\u00E8t sa a voye bay tout p\u00E8p Bondye nan lavil Filip la k\u0027ap viv ansanm nan Jezikri. L\u00E8t sa a se pou tout moun ki ch\u00E8f nan legliz la ak pou tout dyak yo tou.",
    "Nou mande Bondye, Papa nou, ansanm ak Jezikri, Sey\u00E8 a, pou yo ban nou benediksyon ak k\u00E8 poze.",
    "Mwen di Bondye mwen an m\u00E8si pou nou chak fwa lide m\u0027 frape sou nou.",
    "Chak fwa m\u0027ap lapriy\u00E8 tou pou nou, mwen f\u00E8 l\u0027 ak k\u00E8 kontan,",
    "pout\u00E8t jan nou te ede m\u0027 gaye bon nouv\u00E8l la, depi premye jou a jouk koulye a.",
    "Mwen s\u00E8ten Bondye ki te konmanse bon travay sa a nan nou, li gen pou l\u0027 kontinye l\u0027 jouk li va fini l\u0027 n\u00E8t, l\u00E8 jou Jezikri a va rive.",
    "Se tou n\u00F2mal pou m\u0027 f\u00E8 lide konsa sou nou, paske nou toujou nan lespri m\u0027, nou tout ki kanpe la av\u00E8 m\u0027 nan tout fav\u00E8 Bondye f\u00E8 m\u0027, kit l\u00E8 mwen nan prizon tankou koulye a, kit l\u00E8 mwen te lib pou m\u0027 defann bon nouv\u00E8l la, pou m\u0027 moutre se laverite li ye.",
    "Mwen pran Bondye s\u00E8vi m\u0027 temwen, sa m\u0027ap di nou la a se vre wi. Mwen renmen nou tout anpil anpil av\u00E8k renmen ki soti nan Jezikri.",
    "L\u00E8 m\u0027ap lapriy\u00E8 Bondye, mwen mande l\u0027 pou nou gen plis renmen toujou, ak bonkou konesans pou nou ka rive konprann tout bagay,",
    "pou nou ka toujou chwazi sa ki pi bon. Konsa, n\u0027a mennen yon lavi ki pw\u00F2p, yo p\u0027ap jwenn anyen pou repw\u00F2che nou l\u00E8 Kris la va vini.",
    "Konsa, Jezikri va f\u00E8 nou f\u00E8 anpil bagay ki dwat epi ki bon, pou sa ka s\u00E8vi yon lwanj ak yon b\u00E8l bagay pou Bondye.",
    "Fr\u00E8 m\u0027 yo, mwen vle nou konn sa byen: Tout bagay sa yo ki rive m\u0027 lan, yo pi f\u00E8 travay predikasyon bon nouv\u00E8l la mache pase yo f\u00E8 l\u00F2t bagay.",
    "Se konsa, tout gad pal\u00E8 yo ansanm ak tout l\u00F2t moun yo konnen se paske m\u0027ap s\u00E8vi Kris la kif\u00E8 m\u0027 nan prizon.",
    "Fr\u00E8 yo menm, b\u00F2 pa yo, l\u00E8 yo w\u00E8 m\u0027 nan prizon an, pif\u00F2 ladan yo vin gen plis konfyans toujou nan Sey\u00E8 a. Sa ba yo plis kouraj koulye a pou f\u00E8 konnen paw\u00F2l Bondye a san yo pa p\u00E8 anyen.",
    "Gen ladan yo k\u0027ap f\u00E8 konnen Kris la paske jalouzi moute yo nan t\u00E8t, yo ta renmen ban m\u0027 traka. Se vre. Men, gen l\u00F2t tou k\u0027ap f\u00E8 l\u0027 ak bon lide nan t\u00E8t yo.",
    "Se renmen Bondye a k\u0027ap pouse yo f\u00E8 l\u0027, paske yo konnen se Bondye menm ki ban m\u0027 travay sa a pou m\u0027 ka defann bon nouv\u00E8l la.",
    "Men, l\u00F2t yo ap f\u00E8 konnen Kris la ak move lide d\u00E8y\u00E8 t\u00E8t yo, y\u0027ap f\u00E8 l\u0027 pou lanbisyon p\u00E8son\u00E8l pa yo. Y\u0027ap f\u00E8 l\u0027 pou chache m\u0027 kont. Yo konprann yo ka f\u00E8 m\u0027 lapenn antan m\u0027 nan prizon an.",
    "Men, sa pa f\u00E8 m\u0027 anyen. Kit yo gen bon lide, kit yo gen move lide, tout jan se Kris la y\u0027ap f\u00E8 konnen. Epi sa f\u00E8 k\u00E8 m\u0027 kontan. M\u0027ap pi kontan toujou,",
    "paske mwen konnen tout bagay sa yo pral vire anbyen pou mwen, gremesi lapriy\u00E8 n\u0027ap f\u00E8 pou mwen ak lasistans Lespri Jezikri a ap ban mwen.",
    "Paske, mwen ta renmen pou m\u0027 pa soti wont nan anyen. Se la tout espwa m\u0027 pou m\u0027 ka pale ak kouraj, pou j\u00F2di a tankou anvan l\u00E8z\u00F2m ka w\u00E8 pouvwa Kris la nan mwen, kit mwen vivan, kit mwen mouri.",
    "Paske pou mwen, lavi se Kris la. Se pout\u00E8t sa lanm\u00F2 se yon gany pou mwen.",
    "Men, si antan m\u0027ap viv sou t\u00E8 a toujou, mwen ka f\u00E8 k\u00E8k travay ank\u00F2 pou Sey\u00E8 a, nan ka sa a, mwen pa konn sa m\u0027 pito.",
    "Mwen ta renmen f\u00E8 tou de: Mwen ta renmen mouri pou m\u0027 ta av\u00E8 Kris la. Sa ta pi bon anpil pou mwen.",
    "Men, li ta pi bon pou nou pou m\u0027 rete viv sou lat\u00E8.",
    "Mwen s\u00E8ten se sa k\u0027ap rive menm. Se pout\u00E8t sa, mwen konnen mwen gen pou m\u0027 rete, pou m\u0027 ka viv ansanm ak nou, pou m\u0027 ede nou grandi, pou m\u0027 ka f\u00E8 nou kontan nan konfyans nou gen nan Bondye.",
    "Konsa, l\u00E8 m\u0027a tounen b\u00F2 kote nou, m\u0027a ban nou yon b\u00E8l okazyon pou nou kontan nan lavi n\u0027ap mennen ansanm nan Kris la.",
    "S\u00E8l bagay ki konsekan se pou nou viv yon jan ki konf\u00F2m ak bon nouv\u00E8l Kris la. Konsa, mwen ta m\u00E8t rive vin w\u00E8 nou, mwen ta m\u00E8t pa kapab, se pou m\u0027 tande jan n\u0027ap kenbe f\u00E8m, jan n\u0027ap viv ansanm yonn ak l\u00F2t. Se pou m\u0027 tande jan n\u0027ap mennen batay la ansanm pou defann konfyans bon nouv\u00E8l la f\u00E8 nou gen nan Bondye.",
    "Pa kite okenn l\u00E8nmi kraponnen nou. Se pou tout bagay sa yo s\u00E8vi tankou yon pr\u00E8v pou f\u00E8 l\u00E8nmi yo w\u00E8 se p\u00E8di y\u0027ap p\u00E8di t\u00E8t yo. Men, pou nou menm, yo f\u00E8 w\u00E8 se delivre n\u0027ap delivre. Sa se travay Bondye.",
    "Paske nou menm k\u0027ap s\u00E8vi Kris la, Bondye ban nou fav\u00E8 sa a, non s\u00E8lman pou nou gen konfyans nan li, men pou nou ka soufri av\u00E8 li tou.",
    "Batay n\u0027ap mennen an, se menm batay la m\u0027ap mennen tou. Se menm batay nou te w\u00E8 m\u0027ap mennen nan tan lontan an. Se li menm m\u0027ap mennen jouk koulye a, jan nou konnen an."
  ],
  [
    "Konsa, si se nan Kris la nou jwenn f\u00F2s kouraj nou tout bon vre, si se renmen li renmen nou an ki ban nou ankourajman tout bon vre, si Sentespri l\u0027 rete nan k\u00E8 nou tout bon vre, si tout bon vre nou yonn renmen l\u00F2t, si nou sansib yonn pou l\u00F2t,",
    "enben, men sa m\u0027ap mande nou: F\u00E8 k\u00E8 m\u0027 kontan n\u00E8t. Se pou nou viv byen yonn ak l\u00F2t, se pou nou yonn renmen l\u00F2t menm jan an, pou nou tout gen yon s\u00E8l lide nan t\u00E8t nou ak yon s\u00E8l santiman nan k\u00E8 nou.",
    "Pa f\u00E8 anyen nan lide pou f\u00E8 t\u00E8t nou pase pou pi bon, ni pou f\u00E8 lwanj t\u00E8t nou. Men, soum\u00E8t nou devan Bondye. Mete nan t\u00E8t nou l\u00F2t yo pi bon pase nou.",
    "Piga pesonn chache enter\u00E8 pa l\u0027 ase. Se pou l\u0027 chache sa ki bon pou l\u00F2t yo tou.",
    "Se pou nou yonn gen pou l\u00F2t menm santiman ki te nan Jezi, Kris la.",
    "Sa Bondye ye a, se sa l\u0027 te toujou ye. Men, li pa t\u0027 janm konsidere sa tankou yon avantaj pou l\u0027 te chache kenbe ak tout f\u00F2s.",
    "Okontr\u00E8, se li menm pou t\u00E8t pa l\u0027 ki chwazi mete sa sou kote. Li te pito tounen yon domestik. Li pran f\u00F2m yon moun, li vin tankou tout moun.",
    "Li rabese t\u00E8t li. Tankou yon moun, li soum\u00E8t devan Bondye. Li obeyi Bondye jouk li rive asepte mouri, wi jouk li asepte mouri sou kwa a.",
    "Se pout\u00E8t sa, Bondye leve l\u0027 mete chita kote ki pi wo a. Li ba li yon non ki pi gran pase tout l\u00F2t non.",
    "Konsa, tou sa ki nan sy\u00E8l la, tou sa ki sou t\u00E8 a ak anba t\u00E8 a, yo tout va mete jenou yo at\u00E8 devan Jezi pa resp\u00E8 pou non Bondye te ba li a.",
    "Tout moun va rekon\u00E8t Jezikri se Sey\u00E8 a. Sa va s\u00E8vi yon lwanj pou Bondye Papa a.",
    "Se konsa, zanmi m\u0027 yo, nou tout nou te toujou obeysan l\u00E8 m\u0027 te la av\u00E8k nou. Koulye a m\u0027 pa la ank\u00F2, se l\u00E8 sa a pou n\u0027 pi obeyisan: toujou f\u00E8 jef\u00F2 pou nou ka fin sove n\u00E8t, av\u00E8k krentif pou Bondye, av\u00E8k soumisyon devan li.",
    "Paske, se Bondye menm k\u0027ap travay tout tan nan k\u00E8 nou. Se li ki ban nou anvi f\u00E8 sa ki pou f\u00E8 l\u0027 plezi ansanm ak f\u00F2s pou nou ka f\u00E8 l\u0027 vre.",
    "Nan tou sa n\u0027ap f\u00E8, pa plenyen, pa diskite,",
    "pou yo pa jwenn anyen pou yo repwoche nou, pou nou ka f\u00E8 sa ki byen tankou bon pitit Bondye, antan n\u0027ap viv nan mitan bann moun malon\u00E8t ak bann mechan sa yo ki sou lat\u00E8. Se pou nou klere nan mitan yo tankou zetwal nan sy\u00E8l la,",
    "l\u00E8 n\u0027ap ba yo mesaj ki bay lavi a. Konsa, n\u0027a f\u00E8 k\u00E8 m\u0027 kontan l\u00E8 jou Kris la va rive. Paske, m\u0027a konnen mwen pa t\u0027 fatige k\u00F2 m\u0027 pou gremesi, mwen pa t\u0027 travay mal.",
    "Menm si mwen dwe ofri lavi m\u0027, menm si san m\u0027 ta gen pou l\u0027 koule pou wouze ofrann n\u0027ap f\u00E8 pou Bondye paske nou gen konfyans nan li a, m\u0027ap kontan anpil, epi m\u0027ap f\u00E8 k\u00E8 nou tout kontan ansanm av\u00E8 mwen.",
    "Konsa, nou menm tou, se pou nou kontan, se pou nou f\u00E8 k\u00E8 m\u0027 kontan ansanm av\u00E8 nou tou.",
    "Si se volonte Sey\u00E8 Jezi, mwen f\u00E8 lide voye Timote kote nou anvan lontan, pou l\u00E8 m\u0027 pran nouv\u00E8l nou sa ka ban m\u0027 ankourajman.",
    "Timote se s\u00E8l moun ki gen menm lide av\u00E8 m\u0027, ki vle w\u00E8 byen nou. Mwen pa gen l\u00F2t.",
    "Tout l\u00F2t yo, se zaf\u00E8 pa yo ase y\u0027ap regle, yo p\u0027ap defann k\u00F2z Kris la.",
    "Nou menm tou nou konnen jan Timote se yon n\u00E8g serye. Tankou papa ak pitit nou travay ansanm pou bon nouv\u00E8l la.",
    "Mwen f\u00E8 lide voye l\u0027 kote nou l\u00E8 m\u0027a fin w\u00E8 ki jan sa ap pase pou mwen.",
    "Men, mwen gen konfyans sa a nan Bondye: m\u0027a ka vin w\u00E8 nou anvan lontan.",
    "Konsa tou, nou chonje Epafwodit, fr\u00E8 nou an, ki te travay ansanm av\u00E8 m\u0027, ki te la av\u00E8 m\u0027 nan tout batay. Se nou menm ki te voye l\u0027 vin ban m\u0027 konkou. Enben, mwen w\u00E8 se neses\u00E8 pou m\u0027 voye l\u0027 tounen ban nou.",
    "Se pa ti anvi li anvi w\u00E8 nou. Sa te travay t\u00E8t li anpil d\u00E8ske nou te vin konnen jan l\u0027 te malad.",
    "Li te malad anpil, se vre. Li manke mouri. Men, Bondye te gen pitye pou li. Pa pou li s\u00E8lman, men pou mwen menm tou, pou sa pa t\u0027 ban mwen plis lapenn ank\u00F2.",
    "Se pout\u00E8t sa mwen pi anvi voye li b\u00F2 kote nou pou nou ka kontan l\u00E8 n\u0027a w\u00E8 l\u0027 ank\u00F2, epi pou m\u0027 ka gen mwens lapenn.",
    "Konsa, resevwa l\u0027 ak k\u00E8 kontan tankou yon fr\u00E8 nan Sey\u00E8 a. Se pou nou gen anpil resp\u00E8 pou moun ki tankou Epafwodit,",
    "paske li te pr\u00E8t pou mouri pou travay Kris la, li riske lavi l\u0027 pou l\u0027 te ka ban mwen konkou nou menm nou pa t\u0027 kapab ban mwen."
  ],
  [
    "Koulye a, fr\u00E8 m\u0027 yo, f\u00E8 k\u00E8 nou kontan nan Sey\u00E8 a. Pou mwen, sa pa f\u00E8 m\u0027 anyen pou m\u0027 repete sa m\u0027 te voye di nou deja. Men, se nan avantaj nou.",
    "Veye k\u00F2 nou ak moun k\u0027ap plede f\u00E8 sa ki mal yo. Veye k\u00F2 nou ak bann chen sa yo ki vle f\u00E8 yo sikonsi nou.",
    "Si gen moun ki sikonsi tout bon, se pa yo, se nou menm. Paske nou menm, n\u0027ap s\u00E8vi Bondye ak Lespri Bondye a, nou kontan d\u00E8ske n\u0027ap viv ansanm ak Jezikri. Nou pa mete konfyans nou nan sa l\u00E8z\u00F2m ap f\u00E8.",
    "Mwen ta ka mete konfyans mwen nan bagay konsa tou, si m\u0027 te vle. Si gen moun ki kw\u00E8 yo ka mete konfyans yo nan sa l\u00E8z\u00F2m ap f\u00E8, mwen pi ka f\u00E8 l\u0027 pase yo.",
    "Mwen te gen wit jou depi m\u0027 te f\u00E8t l\u00E8 yo sikonsi mwen. Mwen se yon moun Izray\u00E8l natif natal, nan branch fanmi Benjamen, pitit pitit Eb\u00E8 san (100) pou san (100). Sou keksyon lalwa Moyiz la menm, se pa pale: se farizyen mwen te ye.",
    "Mwen te sit\u00E8lman yon patizan fanatik lalwa a, mwen te menm rive p\u00E8sekite legliz la. Si yon moun te ka bon paske li f\u00E8 sa lalwa a mande, enben mwen te bon n\u00E8t ale.",
    "Men, si yon l\u00E8 mwen te konsidere tout bagay sa yo tankou yon garanti, koulye a yo pa vo anyen pou mwen, ak\u00F2z Kris la.",
    "Men, se pa sa s\u00E8lman. Se tout bagay menm ki pa vo anyen pou mwen, l\u00E8 m\u0027 konpare yo ak gwo avantaj mwen genyen l\u00E8 m\u0027 konnen Jezikri tankou Sey\u00E8 mwen. Pout\u00E8t li, mwen voye tout bagay jete, mwen gade yo tankou fatra pou m\u0027 sa gen Kris la,",
    "pou m\u0027 ka viv ansanm av\u00E8 l\u0027 n\u00E8t ale. Konsa, mwen pa gen pretansyon mwen bon paske mwen f\u00E8 sa lalwa a mande. Men, Bondye f\u00E8 m\u0027 gras paske mwen mete konfyans mwen nan Kris la. Wi, Bondye f\u00E8 tout moun ki mete konfyans yo nan li gras.",
    "Se yon s\u00E8l bagay mwen bezwen: se konnen pou m\u0027 konnen Kris la, pou m\u0027 santi nan mwen pouvwa ki te f\u00E8 l\u0027 leve soti vivan nan lanm\u00F2 a, pou m\u0027 soufri ansanm av\u00E8 l\u0027 nan soufrans li yo, pou m\u0027 rive mouri tankou li tou,",
    "av\u00E8k espwa, mwen menm tou m\u0027a gen pou m\u0027 leve soti vivan nan lanm\u00F2.",
    "Mwen pa gen pretansyon mwen rive deja kote m\u0027 prale a, ni mwen poko fin bon n\u00E8t. Men, m\u0027ap kouri sou kous mwen pou m\u0027 w\u00E8 si m\u0027 ka mete men sou kote m\u0027 dwe rive a, paske Jezikri pou t\u00E8t pa l\u0027 fin mete men sou mwen deja.",
    "Se vre wi, fr\u00E8 m\u0027 yo. Mwen pa kw\u00E8 mwen deja mete men m\u0027 sou kote m\u0027 dwe rive a. Men, mwen gen yon s\u00E8l bagay pou m\u0027 f\u00E8, se pou m\u0027 bliye tou sa ki d\u00E8y\u00E8 m\u0027 pou m\u0027 f\u00E8 jef\u00F2 pou m\u0027 mete men m\u0027 sou sa ki devan m\u0027 lan.",
    "Konsa, m\u0027ap kouri dwat devan m\u0027 sou mak kote m\u0027 prale a, pou m\u0027 ka jwenn rekonpans Bondye rele m\u0027 vin resevwa nan sy\u00E8l la, gremesi Jezikri.",
    "Nou tout ki byen grandi nan lafwa, se menm lide sa a pou n\u0027 gen nan t\u00E8t nou tou. Men, si gen moun pami nou ki gen l\u00F2t lide sou k\u00E8k pwen, Bondye va f\u00E8 yo w\u00E8 pi kl\u00E8 sou sa.",
    "Nenp\u00F2t jan sa ye, ann mache toujou jan n\u0027 te konmanse a.",
    "Nou tout fr\u00E8 m\u0027 yo, pran egzanp sou mwen. Kenbe je nou fiske sou moun k\u0027ap swiv egzanp mwen te bay la.",
    "Paske, gen anpil moun k\u0027ap viv tankou moun ki pa vle tande pale jan Kris la mouri sou kwa a. Mwen te deja di nou sa, koulye a m\u0027ap di nou sa ank\u00F2 ak dlo nan je mwen:",
    "Moun sa yo ap rive fin detwi t\u00E8t yo. Se vant yo ki bondye yo. Yo pran plezi yo nan bagay ki pou ta f\u00E8 yo wont pito. Se bagay lemonn ase ki nan t\u00E8t yo.",
    "Men nou menm, nou se sitwayen peyi ki nan sy\u00E8l la. Se tann n\u0027ap tann Delivrans nou, Jezikri, Sey\u00E8 a, ki gen pou desann sot nan sy\u00E8l la.",
    "Se li menm k\u0027ap pran pouvwa li genyen pou soum\u00E8t tout bagay anba men l\u0027 lan, l\u0027ap chanje vye k\u00F2 tou f\u00E8b nou yo pou l\u0027 f\u00E8 yo tounen tankou k\u00F2 pa l\u0027 la ki gen b\u00E8l pouvwa."
  ],
  [
    "Se pou sa, fr\u00E8 m\u0027 yo ak zanmi m\u0027 yo, nou menm mwen anvi w\u00E8 anpil la, nou menm ki f\u00E8 k\u00E8 m\u0027 kontan an, nou menm ki yon lwanj pou mwen an, se konsa pou nou kenbe f\u00E8m nan lavi n\u0027ap mennen ansanm nan Sey\u00E8 a.",
    "M\u0027ap ekri de ti mo pou Evodi ak Sentich: Tanpri souple, mete nou dak\u00F2 tankou de s\u00E8 k\u0027ap viv ansanm nan Sey\u00E8 a.",
    "Ou menm tou k\u0027ap travay ansanm av\u00E8 m\u0027, mwen mande ou pou ou ede yo, paske de medam sa yo te travay di pou f\u00E8 konnen bon nouv\u00E8l la ansanm ak Kleman ak tout l\u00F2t moun ki te travay ansanm av\u00E8 mwen yo. Yo tout gen non yo ekri nan Liv Bondye a ki gen non moun ki gen lavi a.",
    "Se pou nou toujou kontan nan lavi n\u0027ap mennen ansanm nan Sey\u00E8 a. M\u0027ap repete l\u0027 ank\u00F2: F\u00E8 k\u00E8 nou kontan anpil.",
    "Se pou tout moun konnen nou se moun ki gen bon k\u00E8. Sey\u00E8 a ap vini anvan lontan.",
    "Pa bay k\u00F2 nou traka pou anyen. Men, nan tout sikonstans mande Bondye tou sa nou bezwen nan lapriy\u00E8. Toujou chonje di l\u0027 m\u00E8si tou l\u00E8 n\u0027ap lapriy\u00E8.",
    "Konsa, Bondye va ban nou k\u00E8 poze nan jan pa l\u0027, bagay l\u00E8z\u00F2m pa ka konprann; la kenbe k\u00E8 nou ak lespri nou f\u00E8m nan Jezikri.",
    "Pou fini, fr\u00E8 m\u0027 yo, mete lide nou sou bagay ki bon, ki merite lwanj: bagay ki vre, ki k\u00F2r\u00E8k, ki dwat, ki b\u00E8l, ki p\u0027ap f\u00E8 nou wont.",
    "F\u00E8 tou sa mwen te moutre nou, ni sa nou te resevwa nan menm m\u0027, ni sa nou te tande m\u0027 di ak tou sa nou te w\u00E8 m\u0027 f\u00E8. Konsa, Bondye k\u0027ap bay k\u00E8 poze a va toujou la av\u00E8 nou.",
    "Mwen pa t\u0027 manke kontan nan lavi m\u0027ap mennen ansanm ak Sey\u00E8 a, paske nou vin f\u00E8 m\u0027 w\u00E8 ank\u00F2 jan nou pran ka mwen. Sa pa vle di nou te lage m\u0027 non. Men, nou pa t\u0027 ank\u00F2 jwenn okazyon f\u00E8 m\u0027 w\u00E8 jan nou f\u00E8b pou mwen.",
    "Si nou w\u00E8 m\u0027ap pale konsa, se pa paske koulye a mwen nan nesesite. Paske nan lavi, m\u0027 aprann kontante t\u00E8t mwen ak sa m\u0027 genyen.",
    "Mwen konnen sa ki rele viv nan miz\u00E8, mwen konnen sa ki rele viv nan rich\u00E8s. Kit mwen pa gen ase, kit mwen gen plis pase sa m\u0027 bezwen, nan tout sikonstans m\u0027 aprann kontante t\u00E8t mwen toupatou ak sa mwen genyen.",
    "Nenp\u00F2t sitiyasyon ki par\u00E8t devan mwen, m\u0027ap degaje m\u0027, gremesi Kris la ki ban mwen f\u00F2s kouraj.",
    "Malgre sa, nou byen f\u00E8t ede m\u0027 nan traka m\u0027 yo.",
    "Nou menm, moun lavil Filip, nou byen konnen sa m\u0027 pral di nou la a. L\u00E8 mwen kite peyi Masedwan, l\u00E8 yo te fenk konmanse ap pibliye bon nouv\u00E8l la, se nou menm s\u00E8l legliz ki te ede mwen. Se nou menm s\u00E8l ki te separe sa nou genyen av\u00E8 m\u0027 pou sa m\u0027 te f\u00E8 pou nou.",
    "L\u00E8 m\u0027 te lavil Tesalonik, an de fwa nou voye sa m\u0027 te bezwen ban mwen.",
    "Se pa d\u00E8y\u00E8 kado mwen ye. Men, mwen ta renmen Bondye mete sou sa nou gen deja.",
    "Wi, mwen resevwa tou sa nou te voye ban mwen, pou di vre, sa depase sa m\u0027 te bezwen. Koulye a, av\u00E8k Epafwodit ki pote kado nou yo, mwen gen tou sa m\u0027 bezwen. Kado nou yo se tankou yon ofrann ki santi bon, yon ofrann b\u00E8t Bondye ap asepte paske sa f\u00E8 l\u0027 plezi.",
    "Bondye ki rich anpil la va ban nou tou sa nou bezwen nan Jezikri.",
    "Tout lwanj lan se pou Bondye, Papa nou, pou tout tan. Am\u00E8n.",
    "Bonjou pou p\u00E8p Bondye a k\u0027ap viv ansanm nan Jezikri. Tout fr\u00E8 ki la av\u00E8 m\u0027 yo voye bonjou pou nou.",
    "Tout p\u00E8p Bondye a ki isit la, espesyalman sa ki nan pal\u00E8 Seza a, voye bonjou pou nou.",
    "Se pou benediksyon Jezikri, Sey\u00E8 a, toujou av\u00E8 nou."
  ]
]