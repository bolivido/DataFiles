[
  [
    "Mwen menm, P\u00F2l, se Bondye ki te vle chwazi m\u0027 pou s\u00E8vi ap\u00F2t Jezikri, pou f\u00E8 konnen lavi li te pwom\u00E8t nou an, lavi li ban nou nan Jezikri a.",
    "M\u0027ap ekri ou, Timote, pitit mwen renmen anpil lan. Mwen mande Bondye Papa a ansanm ak Jezikri, Sey\u00E8 nou an, pou yo gen pitye pou ou, pou yo ba ou benediksyon ak k\u00E8 poze.",
    "M\u0027ap di Bondye m\u00E8si, Bondye zans\u00E8t mwen yo te s\u00E8vi a. Se li menm tou m\u0027ap s\u00E8vi ak yon konsyans pw\u00F2p. Se tout tan m\u0027ap di l\u0027 m\u00E8si lajounen kou lannwit, chak fwa lide m\u0027 frape sou ou l\u00E8 m\u0027ap lapriy\u00E8.",
    "Mwen chonje jan ou te nan lapenn. Se pa ti anvi m\u0027 anvi w\u00E8 ou pou k\u00E8 m\u0027 ka kontan n\u00E8t.",
    "Mwen pa janm bliye jan ou gen konfyans nan Bondye ak tout k\u00E8 ou. L\u00F2yis, grann ou, ak Enis, manman ou, te gen konfyans konsa nan li tou. Wi, mwen s\u00E8ten ou gen menm konfyans sa a tou.",
    "Se pout\u00E8t sa, m\u0027ap mande ou pou kenbe kado Bondye te ba ou l\u00E8 m\u0027 te mete men sou t\u00E8t ou a.",
    "Paske, Lespri Bondye ban nou an pa f\u00E8 nou wont moun. Okontr\u00E8, Lespri Bondye a ban nou f\u00F2s, renmen ak pouvwa pou kontwole t\u00E8t nou.",
    "Ou pa bezwen wont kanpe pale pou Sey\u00E8 nou an. Ou pa bezwen wont pou mwen non plis ki nan prizon pou t\u00E8t li. Okontr\u00E8, av\u00E8k f\u00F2s kouraj Bondye ap ba ou a, se pou ou asepte soufri av\u00E8 m\u0027 pou bon nouv\u00E8l la.",
    "Se Bondye ki delivre nou, se li menm ki rele nou pou n\u0027 ka viv pou li. Li pa t\u0027 f\u00E8 sa pou nou pout\u00E8t byen nou te f\u00E8. Non, sa soti nan plan travay li menm. Se yon fav\u00E8 li f\u00E8 nou nan Jezikri, depi lontan anvan li te kreye tout bagay.",
    "Koulye a, li f\u00E8 nou konnen fav\u00E8 sa a av\u00E8k Jezikri, Sov\u00E8 nou, ki te vini an. Paske, Jezikri kraze pouvwa lanm\u00F2 te genyen an. Av\u00E8k bon nouv\u00E8l la, li f\u00E8 lavi ki p\u0027ap fini nan lanm\u00F2 a par\u00E8t akl\u00E8.",
    "Bondye chwazi m\u0027 pou m\u0027 anonse bon nouv\u00E8l sa a, li voye m\u0027 k\u00F2m ap\u00F2t pou m\u0027 moutre li bay tout moun ki pa jwif.",
    "Se pout\u00E8t li tou m\u0027ap sibi tout soufrans sa yo. Men, mwen pa wont paske mwen konnen nan ki moun mwen mete konfyans mwen. Mwen s\u00E8ten li gen pouvwa pou l\u0027 kons\u00E8ve sa l\u0027 te ban mwen an jouk gran jou a va vini.",
    "Pran egzanp sou paw\u00F2l verite mwen te ba ou yo. Kenbe f\u00E8m nan konfyans ak nan renmen nou jwenn nan Jezikri.",
    "Ak lasistans Sentespri ki nan k\u00E8 ou la, kenbe tout bon paw\u00F2l yo te moutre ou yo tankou yon depo ki sou kont ou.",
    "Ou te pran nouv\u00E8l la, pa vre? Tout moun nan pwovens Lazi yo lage m\u0027 pou kont mwen, ata Fij\u00E8l ak Emoj\u00E8n.",
    "Mwen mande Sey\u00E8 a pou li gen pitye pou moun lakay Onezif\u00F2 yo. Paske, anpil fwa Onezif\u00F2 vin konsole mwen. Li pa t\u0027 wont mwen d\u00E8ske mwen te nan prizon.",
    "Okontr\u00E8, l\u00E8 li rive lavil W\u00F2m, li touye t\u00E8t li chache m\u0027 jouk li jwenn mwen.",
    "Se pou Sey\u00E8 Jezi f\u00E8 Bondye gen pitye pou li l\u00E8 gran jou a va rive. Ou chonje tout s\u00E8vis li te rann mwen lavil Ef\u00E8z?"
  ],
  [
    "Ou menm, pitit mwen, pran f\u00F2s kouraj nan fav\u00E8 nou resevwa nan lavi n\u0027ap mennen ansanm ak Jezikri a.",
    "Sa ou te tande m\u0027 di ou devan anpil temwen, se pou ou renm\u00E8t yo bay l\u00F2t moun serye ou konnen ki ka moutre l\u00F2t moun yo tou.",
    "Tankou yon bon s\u00F2lda Jezikri, asepte tout soufrans ki vin pou ou.",
    "L\u00E8 yon s\u00F2lda des\u00E8vis, li pa pral chaje t\u00E8t li ak pwobl\u00E8m lavi si li vle f\u00E8 ch\u00E8f li plezi.",
    "L\u00E8 yon moun ap aprann kouri pou l\u0027 ka patisipe nan yon konkou, li p\u0027ap ka genyen si li pa kouri dapre regleman konkou a.",
    "Kiltivat\u00E8 ki travay di a, se li menm an premye ki pou resevwa pa l\u0027 nan rek\u00F2t la.",
    "F\u00E8 t\u00E8t ou travay sou sa m\u0027 ap di ou la a. Sey\u00E8 a va f\u00E8 ou konprann tout bagay.",
    "Toujou chonje pitit pitit David la, Jezikri, ki te leve soti vivan nan lanm\u00F2, jan sa di nan bon nouv\u00E8l la.",
    "Se paske m\u0027ap anonse bon nouv\u00E8l sa a kif\u00E8 m\u0027ap soufri konsa, kif\u00E8 mwen nan prizon tankou yon malfekt\u00E8. Men, paw\u00F2l Bondye a pa nan chenn.",
    "Se pout\u00E8t sa m\u0027ap sip\u00F2te bagay sa yo pou sa ka tounen yon byen pou moun Bondye chwazi yo, pou yo menm tou yo ka delivre gremesi Jezikri, pou yo ka resevou a b\u00E8l pouvwa ki la pou tout tan an.",
    "Sa se paw\u00F2l s\u00E8ten: Si nou mouri ansanm av\u00E8 l\u0027, n\u0027a viv ansanm av\u00E8 l\u0027 tou.",
    "Si nou kenbe l\u0027 f\u00E8m nan soufrans nou, n\u0027a gouv\u00E8nen ansanm av\u00E8 l\u0027 tou. Si nou lage l\u0027, la lage nou tou.",
    "Si nou pa kenbe paw\u00F2l nou, li menm l\u0027ap toujou kenbe paw\u00F2l pa li, paske Bondye pa kapab demanti t\u00E8t li.",
    "F\u00E8 tout moun chonje bagay sa yo. Pran Bondye pou temwen, pale yo pou yo pa diskite sou mo. Diskisyon sa yo pa rap\u00F2te anyen. Se p\u00E8di y\u0027ap p\u00E8di moun ki koute yo.",
    "F\u00E8 jef\u00F2 pou ou ka resevwa lwanj nan men Bondye tankou yon travay\u00E8 ki pa wont travay li f\u00E8, yon travay\u00E8 ki f\u00E8 konnen paw\u00F2l verite Bondye a jan l\u0027 ye a.",
    "Evite diskou san sans ki pa dak\u00F2 ak verite lafwa a, paske moun k\u0027ap f\u00E8 diskisyon sa yo se kite yo kite Bondye pi lwen chak jou.",
    "Paw\u00F2l y\u0027ap di yo, se tankou yon maladi k\u0027ap manje tout k\u00F2 yo. Nan moun sa yo gen Imene ak Fil\u00E8t.",
    "Yo tou de vire do bay verite a, y\u0027ap plede f\u00E8 anpil l\u00F2t moun p\u00E8di konfyans nan Bondye. Y\u0027ap mache di: Nou leve soti vivan nan lanm\u00F2 deja.",
    "Men, pa p\u00E8. Fondasyon solid Bondye te mete a, li la toujou. Men paw\u00F2l nou jwenn make sou li: M\u00E8t la konnen moun ki moun pa li. Tout moun ki di se pou Sey\u00E8 a y\u0027ap viv, se pou yo sispann f\u00E8 sa ki mal.",
    "Nan yon gwo kay, gen tout kalite veso: genyen ki f\u00E8t an l\u00F2 osinon an lajan, genyen ki f\u00E8t an bwa osinon an t\u00E8. Gen ladan yo ki s\u00E8vi pou okazyon espesyal. Gen l\u00F2t se pou s\u00E8vis \u00F2den\u00E8.",
    "Si yon moun kenbe k\u00F2 l\u0027 pou l\u0027 pa f\u00E8 sa ki mal, y\u0027a f\u00E8 l\u0027 f\u00E8 yon travay espesyal. Paske l\u00E8 sa a l\u0027ap mete t\u00E8t li apa n\u00E8t pou M\u00E8t li, la itil M\u00E8t la, l\u0027ap pare pou l\u0027 f\u00E8 nenp\u00F2t bagay ki byen.",
    "Pa kite lanvi ki nan k\u00E8 jenn moun yo pran pye sou ou. Rete lwen yo. Men, mete t\u00E8t ou ansanm ak moun ki gen k\u00E8 yo nan kondisyon pou s\u00E8vi Bondye moun k\u0027ap rele Bondye, k\u0027ap chache f\u00E8 sa ki dwat devan l\u0027 epi k\u0027ap chache gen konfyans, renmen ak k\u00E8 poze.",
    "Men, pa mele nan diskisyon san sans moun fou yo. Ou konnen sa toujou fini nan kont.",
    "Yon moun k\u0027ap s\u00E8vi Bondye pa f\u00E8t pou nan kont. Se pou l\u0027 viv byen ak tout moun, se pou l\u0027 konn ki jan yo f\u00E8 enstriksyon moun, se pou l\u0027 gen pasyans.",
    "Se pou l\u0027 korije moun ki pa dak\u00F2 av\u00E8 l\u0027 av\u00E8k dous\u00E8. Ou pa janm konnen: Bondye ka ba yo yon chans pou yo chanje jan y\u0027ap viv la, pou yo vin konn verite a.",
    "L\u00E8 konsa, y\u0027a reprann bon sans yo, y\u0027a chape k\u00F2 yo soti nan p\u00E8len Satan ki te mete men sou yo pou l\u0027 te f\u00E8 yo f\u00E8 sa l\u0027 vle."
  ],
  [
    "Mete sa byen nan t\u00E8t ou: nan d\u00E8nye jou yo, tan an pral difisil anpil.",
    "Moun pral f\u00E8 rayisab, y\u0027ap renmen lajan, y\u0027ap f\u00E8 grandiz\u00E8, l\u00F2g\u00E8y ap vire t\u00E8t yo, y\u0027ap pale Bondye mal, y\u0027ap dezobeyi papa ak manman yo, y\u0027ap engra, y\u0027ap san okenn resp\u00E8 pou bagay Bondye.",
    "K\u00E8 yo ap di, y\u0027ap san pitye, y\u0027ap pale moun mal, y\u0027ap f\u00E8 gwo k\u00F2l\u00E8, y\u0027ap brital. Yo p\u0027ap vle w\u00E8 sa ki byen menm.",
    "Y\u0027a m\u00F2de an tr\u00E8t, y\u0027a f\u00E8 k\u00F2l\u00E8 fasil, l\u00F2g\u00E8y va gonfle lestonmak yo. Y\u0027ap pito plezi pase s\u00E8vis Bondye.",
    "Y\u0027ap f\u00E8 tankou y\u0027ap s\u00E8vi Bondye. Men, yo pa kw\u00E8 nan pouvwa Bondye a tout bon vre. Pa mele ak moun konsa menm.",
    "Gen ladan yo k\u0027ap antre lakay moun pou pran t\u00E8t medam ki f\u00E8b yo, ki gen konsyans yo chaje anba peche epi k\u0027ap kite tout kalite move lanvi mennen lavi yo.",
    "Medam sa yo toujou ap chache konnen. Men, yo pa janm ka rive konnen verite a.",
    "Menm jan ou te w\u00E8 Jan\u00E8s ak Janbr\u00E8s t\u0027ap f\u00E8 Moyiz opozisyon an, konsa tou moun sa yo ap f\u00E8 verite a opozisyon. Se yon bann moun ki gen lespri yo deraye. Bondye voye yo jete paske yo pa gen konfyans tout bon nan li.",
    "Men, yo p\u0027ap rive lwen, paske tout moun pral rekon\u00E8t jan yo p\u00E8di t\u00E8t yo, menm jan sa te rive pou Jan\u00E8s ak Janbr\u00E8s.",
    "Men, ou menm, ou te swiv mwen pye pou pye nan tout bagay: nan verite mwen moutre moun yo, nan jan mwen mennen lavi mwen, nan lide m\u0027 mete nan t\u00E8t mwen, nan konfyans mwen gen nan Bondye, nan pasyans mwen, nan renmen mwen gen nan k\u00E8 m\u0027, nan jan mwen kenbe f\u00E8m,",
    "nan p\u00E8sekisyon mwen ak nan soufrans mwen. Ou konnen tou sa ki te rive m\u0027 Anti\u00F2ch, Ikoni\u00F2m ak List, ki kalite p\u00E8sekisyon mwen te sip\u00F2te. Men, Bondye te delivre m\u0027 anba yo tout.",
    "Tout moun ki vle viv nan s\u00E8vis Bondye ansanm ak Jezikri gen pou soufri p\u00E8sekisyon.",
    "Men, mechan k\u0027ap f\u00E8 bagay pou twonpe moun yo pral pi lwen toujou nan mechanste yo, yo toujou ap twonpe moun, y\u0027ap kite moun twonpe pw\u00F2p t\u00E8t yo tou.",
    "Kanta ou menm, se pou ou kenbe f\u00E8m sa yo te moutre ou la, sa ou te resevwa ak f\u00E8m konviksyon, paske ou konnen nan men ki moun ou te aprann yo.",
    "Depi ou te tou piti ou konnen sa ki nan Liv Bondye a. Se liv sa a k\u0027ap ba ou bon konprann, bon konprann ki f\u00E8 moun rive delivre, gremesi konfyans yo gen nan Jezikri.",
    "Tou sa ki ekri nan Liv la, se nan Lespri Bondye a yo soti. Y\u0027ap s\u00E8vi pou moutre moun verite a, pou konbat moun ki nan ler\u00E8, pou korije moun k\u0027ap f\u00E8 f\u00F2t, pou moutre yo ki jan pou yo viv byen devan Bondye.",
    "Konsa, yon moun k\u0027ap s\u00E8vi Bondye, li tou pare, li gen tou sa li bezwen pou l\u0027 f\u00E8 tou sa ki byen."
  ],
  [
    "Men sa m\u0027ap mande ou, devan Bondye ak devan Jezikri ki gen pou vini tankou yon wa pou jije tout moun, ni sa ki vivan ni sa ki mouri:",
    "F\u00E8 konnen paw\u00F2l Bondye a, mache bay li san pran souf, nan tout sikonstans, tan an te m\u00E8t bon li te m\u00E8t pa bon. Bay tout kalite pr\u00E8v, rale z\u00F2r\u00E8y, bay kons\u00E8y, moutre moun yo verite a av\u00E8k pasyans n\u00E8t ale.",
    "Yon l\u00E8, ou gen pou ou w\u00E8 moun p\u0027ap vle kite yo moutre yo verite a ank\u00F2, y\u0027ap vle pou yo swiv lide pa yo. L\u00E8 sa a, y\u0027a reyini yon bann direkt\u00E8 met b\u00F2 kote yo ki va di yo sa yo ta renmen tande.",
    "Yo p\u0027ap vle tande verite a, y\u0027a pito koute istwa ki pa vre.",
    "Men, ou menm, kenbe t\u00E8t ou an plas nan tout sikonstans. Sip\u00F2te tout kalite soufrans. F\u00E8 travay moun k\u0027ap anonse b\u00F2n nouv\u00E8l la. F\u00E8 devwa ou ak tout k\u00E8 ou, tankou yon s\u00E8vit\u00E8 Bondye.",
    "Pou mwen menm, l\u00E8 a rive kote yo pral ofri m\u0027 tankou b\u00E8t y\u0027ap ofri bay Bondye, l\u00E8 a vini pou m\u0027 kite lavi sa a/.",
    "Mwen fin mennen batay la byen mennen, mwen rive nan bout kous mwen, mwen kenbe konfyans mwen f\u00E8m nan Bondye.",
    "Koulye a, se rekonpans mwen m\u0027ap tann pou lavi dwat mwen te mennen an. L\u00E8 gran jou a va rive, Sey\u00E8 k\u0027ap jije san patipri a ap mete rekonpans mwen an tankou yon kouw\u00F2n sou t\u00E8t mwen. Men, se pa mwen ase l\u0027ap bay li. Tout moun k\u0027ap tann ak tout k\u00E8 yo l\u00E8 la gen pou l\u0027 par\u00E8t la, va resevwa l\u0027 tou.",
    "F\u00E8 posib ou vin jwenn mwen touswit.",
    "Paske, Demas lage m\u0027, li te renmen bagay ki nan lemonn lan tw\u00F2p. Li pati, li ale Tesalonik. Kresan pou t\u00E8t pa l\u0027 al nan peyi Galasi, Tit ale Dalmasi.",
    "Se Lik s\u00E8lman ki la av\u00E8k mwen. Pran Mak av\u00E8k ou l\u00E8 w\u0027ap vini. La ban m\u0027 yon bon kout men nan travay la.",
    "Mwen voye Tichik lavil Ef\u00E8z.",
    "L\u00E8 w\u0027ap vini, pase pran gwo manto mwen te kite lakay Kapis, lavil Twoas, pote l\u0027 pou mwen. Pote Liv yo tou, espesyalman sa ki f\u00E8t ak po b\u00E8t yo.",
    "Aleksann, b\u00F2s f\u00F2jon an, f\u00E8 m\u0027 anpil t\u00F2. Sey\u00E8 a va ba l\u0027 sa l\u0027 merite dapre sa l\u0027 f\u00E8 a.",
    "Pran prekosyon ou av\u00E8 l\u0027, ou menm tou. Paske li pa t\u0027 vle tande sa n\u0027ap di a menm.",
    "pa t\u0027 gen pesonn pou ede m\u0027 premye jou mwen t\u0027ap f\u00E8 defans mwen devan ch\u00E8f yo. Tout moun kite m\u0027 pou kont mwen. Mwen mande Bondye pou l\u0027 padonnen yo sa.",
    "Men, Sey\u00E8 a te kanpe la av\u00E8 m\u0027, li ban m\u0027 f\u00F2s. Se sak f\u00E8, mwen te kapab f\u00E8 konnen paw\u00F2l la n\u00E8t ale, pou tout moun ki pa jwif yo te ka tande li. Se konsa Bondye wete m\u0027 nan bouch lyon an.",
    "Sey\u00E8 a va toujou delivre m\u0027 nan tout move pa. L\u0027ap kons\u00E8ve m\u0027 pou m\u0027 ka antre nan peyi kote li wa nan sy\u00E8l la. Se pou li tout lwanj pou tout tan. Am\u00E8n.",
    "Di Priska ak Akilas bonjou pou mwen, ansanm ak tout moun ki lakay Onezif\u00F2 yo.",
    "Eras te rete Korent. Mwen te blije kite Twofim lavil Mil\u00E8 paske li te malad.",
    "F\u00E8 posib ou pou ou vin jwenn mwen anvan sezon fredi a rive. Ebilis, Pidans, Lenis, Klodya ak tout l\u00F2t fr\u00E8 yo voye bonjou pou ou.",
    "Mwen mande Sey\u00E8 a pou l\u0027 toujou la av\u00E8k ou. benediksyon Bondye av\u00E8k nou tout. Am\u00E8n."
  ]
]