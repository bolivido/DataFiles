[
  [
    "Jan lavil Jerizal\u00E8m te plen moun yon l\u00E8! Gade, jounen j\u00F2di a li chita pou kont li! Li tankou yon fanm ki p\u00E8di mari l\u0027. Tout nasyon sou lat\u00E8 te respekte pouvwa li. Li te devan tout l\u00F2t lavil yo. Koulye a, men li tounen esklav!",
    "Tout lannwit l\u0027ap plede kriye, dlo ap koule nan je l\u0027 san rete. Nan tout moun ki te renmen l\u0027 yo, li pa jwenn yonn menm pou konsole l\u0027. Tout zanmi l\u0027 yo trayi l\u0027, yo tout f\u00E8 l\u0027 l\u00E8nmi koulye a.",
    "Yo dep\u00F2te moun peyi Jida yo, y\u0027ap peze yo. Y\u0027ap kraze yo anba travay di. Moun peyi Jida yo ap viv nan l\u00F2t peyi. Yo pa gen kote pou yo poze k\u00F2 yo. Tout moun ki pa vle w\u00E8 yo s\u00E8nen yo toupatou! Pa gen chape pou yo.",
    "Chemen ki mennen sou m\u00F2n Siyon yo blanch! Pesonn pa moute al f\u00E8 s\u00E8vis jou f\u00E8t yo. P\u00F2tay li yo vid. Pr\u00E8t yo ap plenn. Tout medam ki konn chante yo nan lafliksyon. M\u00F2n Siyon an nan gwo chagren.",
    "L\u00E8nmi l\u0027 yo pran pye sou li. Moun ki pa vle w\u00E8 l\u0027 yo gen lap\u00E8 av\u00E8 l\u0027. Sey\u00E8 a ap f\u00E8 l\u0027 soufri pou tout kantite peche li f\u00E8 yo. Ata timoun piti yo dep\u00F2te. L\u00E8nmi pouse yo mache devan yo!",
    "Lavil Jerizal\u00E8m p\u00E8di tout prestij li. Ch\u00E8f li yo tankou kabrit mawon ki pa jwenn z\u00E8b pou yo manje. Yo pa gen f\u00F2s pou yo kouri chape d\u00E8van moun ki d\u00E8y\u00E8 yo.",
    "Nan miz\u00E8 kote yo ye a, nan pwonmennen toupatou sa a, moun lavil Jerizal\u00E8m yo chonje tout b\u00E8l bagay yo te gen nan tan lontan. L\u00E8 moun li yo tonbe anba men l\u00E8nmi pesonn pa vin pote yo sekou. Moun ki pa vle w\u00E8 l\u0027 yo ap pale sou li. Yo kontan w\u00E8 jan yo fini av\u00E8 l\u0027.",
    "Lavil Jerizal\u00E8m te f\u00E8 anpil peche! Li bay moun degoutans. Moun ki te konn gen resp\u00E8 pou li yo, koulye a yo pa gade l\u0027 menm. Li kanpe tankou yon fanm toutouni devan yo. Li menm, l\u0027ap plenn, l\u0027ap kache figi l\u0027 t\u00E8lman li wont.",
    "Malpw\u00F2pte te sou tout rad li, men li pa t\u0027 f\u00E8 lide kote sa t\u0027ap mennen l\u0027. Li tonbe plat at\u00E8. Pesonn pa vin konsole li. Bondye papa m\u0027, gade nan ki miz\u00E8 mwen ye non! L\u00E8nmi m\u0027 yo mete pye sou kou mwen.",
    "L\u00E8nmi l\u0027 yo v\u00F2l\u00F2 tout b\u00E8l bagay li te genyen. Moun Bondye te defann mete pye nan tanp lan, li w\u00E8 yo antre ata kote yo mete apa pou Bondye a.",
    "Tout moun ap plenn, y\u0027ap chache manje pou yo manje! Yo bay tout byen yo pou yo sa jwenn manje, pou yo pa fin mouri. -Granm\u00E8t o, voye je ou gade m\u0027 non! W\u00E8 jan y\u0027ap pase m\u0027 nan betiz!",
    "Nou tout k\u0027ap pase la a, gade non! Sa pa di nou anyen? Pesonn pa janm pase sa m\u0027ap pase la a. Se Bondye, Sey\u00E8 a, ki ank\u00F2l\u00E8 k\u0027ap manyen av\u00E8 m\u0027.",
    "Li rete anwo, li voye dife sou mwen, yon dife ki boule tout anndan mwen. Li tann p\u00E8len pou mwen, li f\u00E8 m\u0027 tonbe at\u00E8, Li kite m\u0027 pou kont mwen. San rete m\u0027ap k\u00F2de anba soufrans.",
    "Li make tout peche m\u0027 yo. Li f\u00E8 yon pak\u00E8t ak yo. Li pandye yo nan kou m\u0027. Yo sit\u00E8lman lou, m\u0027 pa kapab ank\u00F2! Bondye s\u00E8l M\u00E8t la lage m\u0027 nan men l\u00E8nmi m\u0027 yo. M\u0027 pa ka kenbe t\u00E8t ak yo.",
    "Bondye s\u00E8l M\u00E8t la kraze tout vanyan gason m\u0027 te genyen yo anba pye l\u0027. Li sanble yon foul moun pou yo atake m\u0027, pou yo touye tout jenn gason m\u0027 yo. Li kraze moun peyi Jida yo tankou kann nan moulen.",
    "Se pout\u00E8t sa m\u0027ap kriye konsa! Dlo ap ponpe nan je m\u0027 san rete. Pa gen pesonn pou konsole m\u0027, pesonn pou ban m\u0027 kouraj. L\u00E8nmi m\u0027 yo gen pye yo sou kou mwen. Moun mwen yo pa gen anyen ank\u00F2.",
    "M\u00F2n Siyon an lonje men l\u0027, men, pa gen pesonn pou ba l\u0027 kouraj. Sey\u00E8 a rele tout moun ki pa vle w\u00E8 peyi Jak\u00F2b la, pou yo s\u00E8nen l\u0027 toupatou. Lavil Jerizal\u00E8m tounen malpw\u00F2pte nan mitan yo.",
    "Men, Sey\u00E8 a gen rezon l\u0027 nan pla men l\u0027 paske mwen te refize koute l\u0027 l\u00E8 li t\u0027ap pale m\u0027! Nou tout moun ki toupatou, koute m\u0027! Gade jan m\u0027ap soufri! Yo dep\u00F2te jenn gason ak jenn fi m\u0027 yo.",
    "Mwen rele zanmi m\u0027 yo. Men, yo pa okipe m\u0027 menm! Pr\u00E8t yo ak ch\u00E8f fanmi yo mouri nan lavil la pandan y\u0027ap chache manje pou yo reprann f\u00F2s.",
    "Sey\u00E8, gade jan k\u00E8 m\u0027 sere non! Mwen boulv\u00E8se. K\u00E8 m\u0027 ap f\u00E8 m\u0027 mal paske mwen te f\u00E8 w\u00F2kl\u00F2. Nan lari y\u0027ap ansasinen mwen. Anndan kay menm, se pa pale!",
    "Koute jan m\u0027ap plenn. Pa gen pesonn pou ban m\u0027 kouraj. L\u00E8nmi m\u0027 yo vin konnen nan ki mal\u00E8 mwen ye. Yo kontan w\u00E8 se ou menm ki f\u00E8 m\u0027 sa. Tanpri, f\u00E8 jou ou te pwom\u00E8t la rive non, pou l\u00E8nmi m\u0027 yo ka vin jan mwen ye a.",
    "Jije yo pou mechanste yo. Pini yo menm jan ou pini m\u0027 pou peche m\u0027 yo. M\u0027ap plenn anpil. K\u00E8 m\u0027 ap fann."
  ],
  [
    "Bondye s\u00E8l M\u00E8t la f\u00E8 k\u00F2l\u00E8, li voye yon gwo nwaj nwa kouvri lavil Jerizal\u00E8m. Tou sa ki te f\u00E8 resp\u00E8 p\u00E8p Izray\u00E8l la, li kraze l\u0027 anba pye l\u0027. Jou li f\u00E8 k\u00F2l\u00E8 a, ata tanp kote li poze pye l\u0027 la, li pa chonje l\u0027.",
    "Bondye s\u00E8l M\u00E8t la te san pitye, li devaste d\u00E8nye jaden moun fanmi Jak\u00F2b yo. Li f\u00E8 yon s\u00E8l k\u00F2l\u00E8, li kraze tout f\u00F2 ki te pwoteje peyi Jida a. Li trennen gouv\u00E8nman an ansanm ak tout ch\u00E8f yo nan labou. Li f\u00E8 yo wont.",
    "Nan gwo k\u00F2l\u00E8 li, li kraze tout f\u00F2s kouraj p\u00E8p Izray\u00E8l la. Li derefize ede nou l\u00E8 l\u00E8nmi atake nou. Li move sou nou, li te tankou yon dife k\u0027ap boule d\u00E8nye bagay alawonn.",
    "Li atake nou, li tonbe sou nou tankou yon l\u00E8nmi. Li touye tou sa ki te f\u00E8 plezi ak kontantman nou. Jouk anndan lakay nou, li f\u00E8 nou santi jan li move sou nou.",
    "Tankou yon l\u00E8nmi, Bondye s\u00E8l M\u00E8t la fini ak p\u00E8p Izray\u00E8l la. Li kraze d\u00E8nye gwo kay li yo, li detwi tout f\u00F2 li yo. Li f\u00E8 moun peyi Jida yo rete ap plenn sou plenn.",
    "Li f\u00E8 tanp lan tounen tankou yon jaden v\u00F2l\u00F2 devaste. Li kraze kote li konn gen randevou ak p\u00E8p la. Li f\u00E8 sispann tout jou f\u00E8t, tout jou repo sou m\u00F2n Siyon an. Li move ata sou wa ak pr\u00E8t yo. Yo tout pase anba men l\u0027.",
    "Bondye s\u00E8l M\u00E8t la voye lot\u00E8l li a jete. Li pa vle w\u00E8 kay yo te mete apa pou li a. Li kite l\u00E8nmi yo kraze miray gwo kay yo. L\u00E8nmi yo f\u00E8 f\u00E8t, yo rele byen f\u00F2 nan kay Sey\u00E8 a tankou l\u00E8 n\u0027ap f\u00E8 seremoni pou li.",
    "Sey\u00E8 a, Bondye s\u00E8l M\u00E8t la, te soti pou l\u0027 kraze miray lavil Siyon an. Li f\u00E8 plan pou l\u00E8 l\u0027 kraze l\u0027, li kraze l\u0027 n\u00E8t. Miray f\u00F2 yo ak miray ranpa yo tonbe, yo kraze ansanm.",
    "P\u00F2tay yo at\u00E8 kouvri anba fatra. Ba p\u00F2tay yo kase, yo pa ka s\u00E8vi ank\u00F2. Yo dep\u00F2te wa a ak ch\u00E8f yo nan peyi etranje. Pa gen pesonn pou moutre sa ki nan lalwa. Menm pwof\u00E8t yo, Bondye pa pale ak yo nan vizyon ank\u00F2.",
    "Ch\u00E8f fanmi lavil Jerizal\u00E8m yo chita at\u00E8, men nan machw\u00E8! Yo nan gwo lapenn, yo voye pousy\u00E8 sou t\u00E8t yo, yo mete rad sak sou yo. Jenn fi yo menm rete t\u00E8t bese.",
    "Je m\u0027 wouj af\u00F2s mwen kriye. K\u00E8 m\u0027 sere. M\u0027 p\u00E8di kouraj l\u00E8 m\u0027 w\u00E8 jan p\u00E8p mwen an ap fini, jan timoun yo ak ti bebe yo ap tonbe endispoze nan mitan lari kapital la.",
    "Y\u0027ap rele manman yo, Y\u0027ap kriye pou pen ak dlo sikre. Yo tonbe san konesans nan lari a tankou moun ki blese, yo mouri nan bra manman yo.",
    "Aa! Jerizal\u00E8m, kisa pou m\u0027 di ou la a! Ak ki moun pou m\u0027 ta konpare s\u00F2 ou? Ki jan pou m\u0027 ankouraje ou? Pesonn pa janm soufri konsa. Mal\u00E8 ki tonbe sou ou a pa gen limit, li gwos\u00E8 lanm\u00E8 a! Pesonn pa ka f\u00E8 anyen pou ou ank\u00F2!",
    "Pwof\u00E8t yo pa w\u00E8 anyen pou yo di ou pase manti ak rad\u00F2t. Yo kase f\u00E8y kouvri peche ou yo pou ou. Yo f\u00E8 ou p\u00E8di chans ou te gen pou ou te kanpe ank\u00F2 a. Yo pa w\u00E8 anyen pou yo di ou. Y\u0027ap ba ou manti, y\u0027ap pete ou.",
    "Tout moun sou granchemen an ap rele chalbari d\u00E8y\u00E8 ou. Y\u0027ap lonje dw\u00E8t sou ou, y\u0027ap pase lavil Jerizal\u00E8m nan rizib. Y\u0027ap ri, y\u0027ap di: -Men lavil yo t\u0027ap di pa gen pi b\u00E8l pase l\u0027 la wi! Se lavil sa a wi ki te f\u00E8 k\u00E8 tout moun bat pou li a!",
    "Tout l\u00E8nmi ou yo ap pale ou mal byen f\u00F2. Y\u0027ap rele chalbari d\u00E8y\u00E8 ou. Y\u0027ap lonje bouch yo sou ou. Y\u0027ap di: -Nou fini av\u00E8 l\u0027! Men jou nou t\u0027ap tann lan! Nou jwenn li j\u00F2di a!",
    "Sey\u00E8 a f\u00E8 sa li te di li t\u0027ap f\u00E8 a. Li kenbe paw\u00F2l li te di depi nan tan lontan an. Li kraze san gade d\u00E8y\u00E8. Li f\u00E8 l\u00E8nmi nou yo genyen batay la sou nou. Li f\u00E8 yo kontan w\u00E8 jan nou fini.",
    "Jerizal\u00E8m, ou m\u00E8t kite miray ou yo rele nan pye Sey\u00E8 a. Kite dlo koule nan je ou tankou larivy\u00E8, lajounen kou lannwit! Pa pran kanpo menm! Pa kite dlo nan je ou cheche!",
    "Leve nan mitan lannwit, chak fwa k\u00F2k chante, rele nan pye Bondye! Louvri k\u00E8 ou bay Bondye s\u00E8l M\u00E8t la. Mande l\u0027 gras miz\u00E8rik\u00F2d pou ti pitit ou yo, k\u0027ap mouri grangou nan chak kalfou!",
    "Gade non, Sey\u00E8! Many\u00E8 w\u00E8 ki moun w\u0027ap matirize konsa! Manman ap manje pitit ki sot nan vant yo, pitit yo renmen anpil yo. Y\u0027ap touye pr\u00E8t yo ak pwof\u00E8t yo nan kote ki apa pou Bondye s\u00E8l M\u00E8t la, nan tanp lan.",
    "Jenn gason kou granmoun mouri at\u00E8 nan mitan lari. Jenn tifi yo ak jenn tigason yo mouri nan lag\u00E8! Jou ou f\u00E8 k\u00F2l\u00E8 a, ou touye moun, ou kraze moun san gad d\u00E8y\u00E8.",
    "Ou f\u00E8 moun k\u0027ap f\u00E8 m\u0027 p\u00E8 yo soti toupatou pou yo vin danse, f\u00E8 f\u00E8t sou do m\u0027. L\u00E8 Sey\u00E8 a move, pesonn pa ka chape, tout moun gen pou mouri. L\u00E8nmi m\u0027 yo touye ata timoun mwen te renmen yo, timoun mwen te elve yo."
  ],
  [
    "Mwen se yon nonm ki konnen miz\u00E8 moun gen pou pase l\u00E8 Bondye ank\u00F2l\u00E8 sou yo, l\u00E8 Bondye ap pini yo.",
    "Li trennen m\u0027, li f\u00E8 m\u0027 mache nan f\u00E8nwa san yon ti limy\u00E8 pou klere m\u0027.",
    "Tout lajounen, l\u0027ap plede bat mwen san rete.",
    "Po k\u00F2 m\u0027 fin chire, vyann mwen par\u00E8t dey\u00F2 konsa. Li kraze tout zo nan k\u00F2 m\u0027.",
    "Li f\u00E8men m\u0027 nan yon korid\u00F2 miz\u00E8 ak lafliksyon.",
    "Li f\u00E8 m\u0027 rete kote ki f\u00E8nwa a tankou moun mouri yo.",
    "Li moute yon miray, li f\u00E8men kote m\u0027 ye a, m\u0027 pa ka chape. Li mare m\u0027 ak gwo chenn.",
    "Tout rele mwen rele byen f\u00F2, pesonn p\u0027ap tande m\u0027.",
    "Li simen gwo w\u00F2ch toupatou sou wout mwen. Kote m\u0027 vire, chak pa mwen f\u00E8, m\u0027 bite.",
    "Tankou yon lous, li biske k\u00F2 l\u0027, l\u0027ap veye m\u0027. Tankou yon lyon, li kache, l\u0027ap tann mwen.",
    "Li f\u00E8 m\u0027 tonbe nan bwa. Li filange tout k\u00F2 m\u0027. L\u00E8fini, li lage m\u0027.",
    "Li mete fl\u00E8ch nan banza li, li vize. Se sou mwen l\u0027ap voye yo.",
    "Li f\u00E8 fl\u00E8ch li yo antre fon nan k\u00F2 m\u0027.",
    "Tout moun nan peyi a ap pase m\u0027 nan betiz. Se toutan y\u0027ap f\u00E8 chante sou mwen.",
    "Li plen vant mwen ak manje anm\u00E8 kou fy\u00E8l. Li f\u00E8 m\u0027 bw\u00E8 labsent jouk mwen sou.",
    "Li fwote tout figi m\u0027 at\u00E8, li f\u00E8 m\u0027 kase dan m\u0027 nan w\u00F2ch.",
    "Mwen pa konnen sa yo rele k\u00E8 poze. Mwen bliye sa yo rele k\u00E8 kontan.",
    "Mwen di: M\u0027 pa gen lontan pou m\u0027 viv ank\u00F2. M\u0027 p\u00E8di tout espwa mwen te gen nan Bondye.",
    "L\u00E8 m\u0027 chonje nan ki miz\u00E8 mwen ye, jan m\u0027ap mache pwonmennen san rete, se tankou yon labsent, yon fy\u00E8l m\u0027ap vale.",
    "Wi, l\u00E8 m\u0027 chonje sa, k\u00E8 m\u0027 sere, m\u0027 santi k\u00E8 m\u0027 ap rache",
    "Men, mwen reprann kouraj l\u00E8 m\u0027 chonje yon s\u00E8l bagay.",
    "Sey\u00E8 a pa janm sispann renmen nou. L\u0027ap toujou gen pitye pou nou.",
    "Tankou sol\u00E8y la ki leve chak maten konsa tou l\u0027ap toujou kenbe paw\u00F2l li.",
    "Mwen di: Se Sey\u00E8 a ki tout mwen. Se nan li mwen mete tout espwa m\u0027.",
    "Sey\u00E8 a bon pou tout moun ki mete konfyans yo nan li, pou moun k\u0027ap konte sou li.",
    "Sa bon pou nou rete dousman ap tann li vin delivre nou.",
    "Sa bon pou nou aprann sip\u00F2te depi nou tou jenn.",
    "L\u00E8 Bondye ap manyen ak nou, ann chita pou kont nou san di anyen.",
    "Nou pa bezwen plenyen. Nou pa janm konnen, ka gen espwa toujou.",
    "Se pou n\u0027 pare figi n\u0027 pou n\u0027 pran soufl\u00E8t. Se pou n\u0027 asepte tou sa yo f\u00E8 nou.",
    "Bondye s\u00E8l M\u00E8t la p\u0027ap janm lage nou n\u00E8t.",
    "Li ka f\u00E8 nou lapenn, men l\u0027ap gen pitye pou nou paske li renmen nou anpil.",
    "Li pa pran plezi nan f\u00E8 nou soufri, ni nan ban nou lapenn.",
    "At\u00F2, se konnen Sey\u00E8 a, Bondye s\u00E8l M\u00E8t la, pa konnen l\u00E8 y\u0027ap kraze prizonye anba baton,",
    "l\u00E8 yo derefize rekon\u00E8t dwa Bondye ban nou,",
    "l\u00E8 y\u0027ap bay move jijman nan tribinal! At\u00F2, se konnen li pa konnen!",
    "Depi Bondye S\u00E8l M\u00E8t la pale, se fini! Sa l\u0027 di se sak f\u00E8t.",
    "Tou sa ki rive an byen osinon an mal, se li menm ki penm\u00E8t sa.",
    "L\u00E8 nou anba bwa pou peche nou yo sa nou bezwen plenyen f\u00E8!",
    "Annou gade jan n\u0027ap mennen bak nou! Ann egzaminen byen jan n\u0027ap viv la! L\u00E8fini, ann tounen vin jwenn Bondye!",
    "Ann leve bra nou nan sy\u00E8l la, ann lapriy\u00E8 nan pye l\u0027!",
    "Nou peche, nou kenbe t\u00E8t av\u00E8 ou! Men, ou menm ou pa padonnen nou.",
    "Ou move pi r\u00E8d, ou fann nan k\u00F2 nou! Ou te san pitye. Ou touye nou.",
    "Ou vlope k\u00F2 ou nan yon gwo nwaj nwa pou lapriy\u00E8 nou pa rive nan z\u00F2r\u00E8y ou.",
    "Ou f\u00E8 nou tounen yon depotwa, yon pil fatra nan mitan l\u00F2t nasyon sou lat\u00E8 yo.",
    "Tout l\u00E8nmi nou yo ap lave bouch yo sou nou.",
    "N\u0027ap viv ak k\u00E8 sote, si se pa lanm\u00F2, se gwo danje, se gwo mal\u00E8!",
    "De je m\u0027 yo ap ponpe dlo tankou larivy\u00E8, l\u00E8 m\u0027 w\u00E8 mal\u00E8 ki tonbe sou p\u00E8p mwen an!",
    "Dlo ap koule nan je m\u0027 san rete. Li p\u0027ap janm sispann,",
    "jouk jou Sey\u00E8 a va rete nan sy\u00E8l la, l\u0027a voye je l\u0027 gade, l\u0027a w\u00E8!",
    "Wi, k\u00E8 m\u0027 f\u00E8 m\u0027 mal pou m\u0027 w\u00E8 sa ki rive moun lavil mwen yo!",
    "Yon bann moun ki pa vle w\u00E8 m\u0027 san m\u0027 pa f\u00E8 yo anyen pran kouri d\u00E8y\u00E8 m\u0027 tankou yon zwazo y\u0027ap chache pran.",
    "Yo lage m\u0027 tou vivan nan yon twou. Yo f\u00E8men bouch twou a ak w\u00F2ch.",
    "Dlo te pr\u00E8t pou kouvri t\u00E8t mwen. Mwen di: Fwa sa a m\u0027 pran!",
    "Nan twou kote m\u0027 te ye a, Sey\u00E8, mwen rele ou!",
    "Ou tande vwa m\u0027. Tanpri, pa bouche z\u00F2r\u00E8y ou l\u00E8 m\u0027ap lapriy\u00E8 nan pye ou.",
    "Wi, l\u00E8 m\u0027 rele ou, ou pwoche. Ou di m\u0027 mwen pa bezwen p\u00E8!",
    "Bondye S\u00E8l M\u00E8t, ou pran ka m\u0027 an konsiderasyon. Ou sove lavi m\u0027.",
    "Sey\u00E8, ou w\u00E8 tout lenjistis y\u0027ap f\u00E8 m\u0027. Tanpri, defann k\u00F2z mwen.",
    "Ou w\u00E8 jan yo soti pou pwofite sou mwen, jan y\u0027ap f\u00E8 konplo pou touye m\u0027.",
    "Sey\u00E8, ou tande jan y\u0027ap joure m\u0027. Ou konnen konplo y\u0027ap f\u00E8 sou do m\u0027.",
    "Tout lajounen, y\u0027ap pale sou mwen, y\u0027ap f\u00E8 plan.",
    "Gade yo non! Depi maten jouk asw\u00E8 yo chita ap f\u00E8 chante sou do m\u0027!",
    "Sey\u00E8, se pou ou pini yo pou tou sa yo f\u00E8.",
    "Madichonnen yo! F\u00E8 yo p\u00E8di t\u00E8t yo!",
    "Move sou yo, Sey\u00E8! Pati d\u00E8y\u00E8 yo! Dispar\u00E8t yo sou lat\u00E8!"
  ],
  [
    "Gade jan bon l\u00F2 pa klere ank\u00F2! Li chanje, li p\u00E8di kalite li! Gade jan w\u00F2ch Tanp yo gaye nan tout lari!",
    "Nan tan lontan nou pa ta bay moun peyi Siyon yo pou pi bon l\u00F2 ki genyen. Gade! Koulye a, yo pa vo pase krich t\u00E8 moun f\u00E8 ak men.",
    "Ata manman chat mawon bay pitit yo tete. Men, p\u00E8p mwen an mechan tankou otrich k\u0027ap viv nan dez\u00E8. Yo pa pran swen pitit yo.",
    "Lang ti bebe yo kole nan fon bouch yo sit\u00E8lman yo swaf dlo. Timoun yo ap rele mande manje. Pa gen pesonn pou ba yo anyen!",
    "Moun ki te konn manje bon manje gou ap tonbe faya nan lari. Moun ki te elve nan gran kay ap chache manje nan fatra.",
    "Peche lavil Jerizal\u00E8m pi gwo pase peche lavil Sod\u00F2m, ki te rete konsa Bondye dispar\u00E8t li.",
    "Nazirit nou yo te san repw\u00F2ch. Pi bon pase yo pa t\u0027 genyen. Yo te anf\u00F2m, yo te gwon\u00E8g. Yon b\u00E8l san wouj t\u0027ap koule nan venn yo!",
    "Koulye a, se lonbraj yo ase ki la. Yo fini. Pesonn pa rekon\u00E8t yo nan lari. Po yo ch\u00E8ch tankou k\u00F2s bwa, yo tounen zo ak po.",
    "Moun ki mouri nan lag\u00E8 pi bon pase moun ki mouri grangou. Y\u0027ap depafini jouk yo mouri. Yo pa jwenn anyen pou yo manje.",
    "Manman ki te renmen pitit yo anpil, koulye a, yo kwit yo pou yo manje. L\u00E8 mal\u00E8 a tonbe sou p\u00E8p mwen an, se sa yo f\u00E8 pou yo pa mouri grangou.",
    "Sey\u00E8 a fache n\u00E8t. Li limen yon s\u00E8l kalite dife nan lavil Siyon. Li boule l\u0027 rat\u00E8.",
    "Pesonn sou lat\u00E8, pa menm wa peyi sou lat\u00E8 yo, pa t\u0027 vle kw\u00E8 yon jou, moun ki pa vle w\u00E8 p\u00E8p Bondye a ta antre nan p\u00F2tay lavil Jerizal\u00E8m!",
    "Men, tou sa rive paske pwof\u00E8t li yo ak pr\u00E8t li yo te peche. Yo te lak\u00F2z anpil moun ki mache dwat p\u00E8di lavi yo mal.",
    "Y\u0027ap mache nan lari tankou moun av\u00E8g. Yo bade ak san. Pesonn pa gen dwa manyen rad yo.",
    "Kote yo pase moun ap rele: Wete k\u00F2 nou la! Nou pa pw\u00F2p! Pa pwoche! Pa manyen m\u0027! Se konsa y\u0027ap plede kouri sot nan yon peyi al nan yon l\u00F2t. Pesonn pa vle resevwa yo.",
    "Sey\u00E8 a pa vle w\u00E8 yo ank\u00F2, se li menm ki gaye yo konsa. Li pa gen konsiderasyon ni pou p\u00E8 yo ni pou ch\u00E8f yo.",
    "Je nou wouj af\u00F2s nou kriye. N\u0027ap tann yon sekou ki pa janm vini. M\u0027ap veye tann yon nasyon ki pa ka f\u00E8 anyen pou delivre nou.",
    "L\u00E8nmi ap veye kote nou prale. Nou pa menm gen dwa soti nan lari. Jou lanm\u00F2 nou rive. Sa ki rete pou nou mouri a pa anyen.",
    "Moun ki t\u0027ap kouri d\u00E8y\u00E8 nou yo te pi rapid pase malfini k\u0027ap plonje d\u00E8y\u00E8 poul. Y\u0027ap kouri d\u00E8y\u00E8 nou nan tout m\u00F2n yo. Yo tann p\u00E8len pou nou nan tout dez\u00E8 a.",
    "Moun Sey\u00E8 a te chwazi a, li menm ki tout souf lavi nou, li menm nou te konprann ki ta ka toujou pwoteje nou pou l\u00F2t nasyon pa anvayi nou, yo pran l\u0027, yo mete l\u0027 nan prizon!",
    "Nou menm, moun peyi Edon ki rete lavil Ouz, nou m\u00E8t f\u00E8 k\u00E8 nou kontan, nou m\u00E8t f\u00E8 f\u00E8t! Tou pa nou d\u00E8y\u00E8, tande! Jou sa a, nou pral titibe toutouni nan tout lari.",
    "Nou menm, moun lavil Siyon, nou fin peye pou peche nou yo. Bondye ap sispann pini nou! Men, nou menm moun Edon, Sey\u00E8 a pral pini nou pou peche nou yo. L\u0027ap denonse tou sa nou f\u00E8 ki mal."
  ],
  [
    "Sey\u00E8, gade sa ki te rive nou non! Voye je gade nou. W\u00E8 nan ki miz\u00E8 nou ye!",
    "Peyi nou an nan men moun l\u00F2t nasyon! Yo pran kay nou pou yo.",
    "Nou se timoun san papa. Manman nou tankou fanm ki p\u00E8di mari yo.",
    "Se achte pou n\u0027 achte dlo pou nou bw\u00E8. Si nou pa gen lajan, nou pa jwenn bwa pou nou boule.",
    "N\u0027ap travay di tankou bourik, tankou b\u00E8f kabwa. Nou bouke, nou pa ka pran kanpo.",
    "Pou nou ka jwenn manje pou nou manje nou blije ap lonje men bay peyi Lejip ak peyi Lasiri.",
    "Zans\u00E8t nou yo f\u00E8 peche. Yo pa la ank\u00F2! Se nou menm k\u0027ap peye pou sa yo te f\u00E8.",
    "Moun k\u0027ap gouv\u00E8nen nou yo se esklav yo ye. Pesonn pa ka delivre nou anba men yo.",
    "Se gwo danje l\u00E8 nou soti al d\u00E8y\u00E8 manje. Ansasen toupatou nan peyi a.",
    "Grangou ban nou lafy\u00E8b. K\u00F2 nou cho kou dife.",
    "Yo f\u00E8 kadejak sou madanm nou sou m\u00F2n Siyon an. Nan tout ti bouk peyi Jida yo yo kenbe pitit fi nou yo.",
    "Yo pran ch\u00E8f nou yo, yo pann yo. Yo derespekte granmoun nou yo.",
    "Yo f\u00F2se jenn gason nou yo rale moulen. Ti gason nou yo ap titibe anba gwo chay bwa.",
    "Granmoun yo pa chita nan p\u00F2tay lavil la ank\u00F2. Jennmoun nou yo pa chante ank\u00F2.",
    "Pa gen k\u00E8 kontan lakay nou. Nou pa danse ank\u00F2! Lapenn plen k\u00E8 nou!",
    "Tou sa ki te konn ban nou k\u00E8 kontan dispar\u00E8t. Nou te peche, mal\u00E8 tonbe sou nou.",
    "Nou malad nan fon k\u00E8 nou, nou pa ka w\u00E8 t\u00E8lman n\u0027ap kriye,",
    "paske m\u00F2n Siyon an tounen savann. Se b\u00E8t nan bwa ase ki rete la.",
    "Men ou menm, Sey\u00E8, ou wa pou tou tan. W\u0027ap gouv\u00E8nen jouk sa kaba.",
    "Poukisa ou lage nou pou tout tan sa a? Gen l\u00E8 ou p\u0027ap janm chonje nou ank\u00F2!",
    "Sey\u00E8, f\u00E8 nou tounen vin jwenn ou non! F\u00E8 nou tounen vin jwenn ou! F\u00E8 nou viv jan nou te konn viv nan tan lontan an non!",
    "Eske ou voye nou jete pou tout bon? Pou di ou p\u0027ap janm sispann fache sou nou?"
  ]
]