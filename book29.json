{
  "-bnumber": "30",
  "CHAPTER": [
    {
      "VERS": [
        {
          "text": "Men mesaj Am\u00F2s, yonn nan gad\u00F2 mouton lavil Tekoa a, te bay. Se bagay Bondye te f\u00E8 l\u0027 konnen sou p\u00E8p Izray\u00E8l la, dezan anvan tranblemannt\u00E8 a. L\u00E8 sa a, se Ozyas ki te wa nan peyi Jida, epi se Jewoboram, pitit Joas, ki te wa nan peyi Izray\u00E8l."
        },
        {
          "text": "Am\u00F2s di: -Sey\u00E8 a rete sou m\u00F2n Siyon, l\u0027ap gwonde. Li rete lavil Jerizal\u00E8m, li pale byen f\u00F2. Lamenm, savann mouton yo fennen. Z\u00E8b ki sou t\u00E8t m\u00F2n Kam\u00E8l la cheche."
        },
        {
          "text": "Sey\u00E8 a di konsa: Moun peyi Damas yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo maltrete moun peyi Galarad yo. Yo krabinen yo anba kout baton f\u00E8."
        },
        {
          "text": "M\u0027ap voye dife sou kay kote wa Azay\u00E8l rete a. Dife a ap boule gwo kay wa Bennadad la ra t\u00E8."
        },
        {
          "text": "M\u0027ap kraze p\u00F2tay lavil Damas la miy\u00E8t moso. M\u0027ap dispar\u00E8t moun ki rete nan Fon Avenn ansanm ak ch\u00E8f ki k\u00F2mande lavil Betedenn lan. Y\u0027a f\u00E8 moun peyi Siri yo prizonye, y\u0027a dep\u00F2te yo nan peyi Kir. Se Sey\u00E8 a menm ki di sa."
        },
        {
          "text": "Sey\u00E8 a di konsa: Moun lavil Gaza yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo dep\u00F2te tout yon nasyon. Yo vann yo tankou esklav bay moun Edon yo."
        },
        {
          "text": "M\u0027ap voye dife sou miray lavil Gaza. L\u0027ap boule gwo kay yo ra t\u00E8."
        },
        {
          "text": "M\u0027ap dispar\u00E8t moun ki k\u00F2mande lavil Asd\u00F2d ansanm ak ch\u00E8f ki rete nan lavil Askalon an. M\u0027ap pini lavil Ekwon an. Tout r\u00E8s moun Filisti yo pral mouri. Se Sey\u00E8 a menm, Bondye a, ki di sa."
        },
        {
          "text": "Sey\u00E8 a di konsa: Moun peyi Tir yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo dep\u00F2te tout yon nasyon. Yo vann yo tankou esklav bay moun Edon yo. Yo pa respekte kondisyon yo te pase pou yo viv yonn ak l\u00F2t tankou fr\u00E8 ak fr\u00E8."
        },
        {
          "text": "Se pout\u00E8t sa, m\u0027ap voye dife sou miray lavil Tir. L\u0027ap boule gwo kay li yo ra t\u00E8."
        },
        {
          "text": "Sey\u00E8 a di konsa: Moun lavil Edon yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo kouri d\u00E8y\u00E8 fr\u00E8 yo ak nepe pou yo touye yo. Yo san pitye pou yo. K\u00F2l\u00E8 yo pa gen limit. Yo toujou kenbe yo nan k\u00E8 yo."
        },
        {
          "text": "Se pout\u00E8t sa, m\u0027ap voye dife nan lavil Teman. L\u0027a boule gwo kay lavil Bozra yo ra t\u00E8."
        },
        {
          "text": "Sey\u00E8 a di konsa: Moun lavil Amon yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Nan f\u00E8 lag\u00E8 pou yo ka gen plis t\u00E8, yo rive devantre fanm ansent peyi Galarad yo."
        },
        {
          "text": "Se pout\u00E8t sa, m\u0027ap limen yon dife sou miray lavil Raba. L\u0027a boule gwo kay yo ra t\u00E8. Se l\u00E8 sa a w\u0027a tande r\u00E8l moun k\u0027ap goumen nan lag\u00E8 yo, tankou bri van sikl\u00F2n k\u0027ap pase."
        },
        {
          "text": "Y\u0027a f\u00E8 wa yo ak tout ch\u00E8f yo prizonye. Y\u0027a dep\u00F2te yo. Se Sey\u00E8 a menm ki di sa."
        }
      ]
    },
    {
      "VERS": [
        {
          "text": "Sey\u00E8 a di konsa: Moun lavil Moab yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo pa respekte zosman wa Edon an. Yo boule yo f\u00E8 yo tounen sann."
        },
        {
          "text": "M\u0027ap voye dife nan peyi Moab la. L\u0027a boule gwo kay lavil Keriy\u00F2t yo ra t\u00E8. Moun Moab yo ap mouri nan mitan batay la, antan moun k\u0027ap goumen yo ap rele byen f\u00F2, epi klewon ap k\u00F2nen."
        },
        {
          "text": "M\u0027ap touye ch\u00E8f k\u0027ap gouv\u00E8nen nan mitan yo ansanm ak tout l\u00F2t ch\u00E8f ki nan peyi a. Se Sey\u00E8 a menm ki di sa."
        },
        {
          "text": "Sey\u00E8 a di konsa: Moun peyi Jida yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo voye sa mwen te moutre yo a jete. Yo p\u0027ap f\u00E8 sa m\u0027 te ba yo l\u00F2d f\u00E8 a. Yo kite menm zid\u00F2l zans\u00E8t yo te s\u00E8vi a f\u00E8 yo p\u00E8di wout yo."
        },
        {
          "text": "Se pout\u00E8t sa, m\u0027ap voye dife nan peyi Jida a. L\u0027a boule gwo kay lavil Jerizal\u00E8m yo ra t\u00E8."
        },
        {
          "text": "Sey\u00E8 a di konsa: Moun p\u00E8p Izray\u00E8l yo ap plede f\u00E8 peche sou peche san rete. Mwen fin pran desizyon m\u0027, mwen p\u0027ap chanje lide. Yo pran moun serye ki pa ka peye d\u00E8t yo, yo vann yo tankou esklav. Yo pran p\u00F2v malere ki pa gen senk pou peye d\u00E8t yo, yo vann yo pou gremesi."
        },
        {
          "text": "Y\u0027ap pilonnen malere anba pye yo. Y\u0027ap f\u00E8 p\u00F2v yo vin pi p\u00F2v. Papa kou pitit al d\u00E8y\u00E8 fi k\u0027ap s\u00E8vi nan kay la. Konsa, yo trennen non Bondye nan labou."
        },
        {
          "text": "Yo kouche b\u00F2 lot\u00E8l yo sou rad moun te mete nan plan lakay yo. Nan tanp bondye yo a y\u0027ap bw\u00E8 bweson yo te f\u00E8 moun bay pou amann."
        },
        {
          "text": "Men, nou menm p\u00E8p mwen, se pou nou mwen te detwi moun Amori yo n\u00E8t, yon bann moun ki te wo tankou pye palmis, ki te gen kouraj tankou pye bwadchenn. Mwen koupe branch yo ra t\u00E8. Mwen dechouke rasin yo."
        },
        {
          "text": "Mwen f\u00E8 nou soti kite peyi Lejip. Mwen mennen nou pandan karantan nan dez\u00E8 a. Mwen ban nou peyi moun Amori yo pou peyi pa nou."
        },
        {
          "text": "Mwen te chwazi k\u00E8k nan pitit gason nou yo pou s\u00E8vi m\u0027 pr\u00E8t, ak k\u00E8k nan jenn gason nou yo pou yo ka vin nazirit. Se pa konsa sa te f\u00E8t vre, moun Izray\u00E8l? Se mwen menm, Sey\u00E8 a, ki di sa."
        },
        {
          "text": "Men, nou f\u00E8 nazirit yo bw\u00E8 diven, nou bay pwof\u00E8t yo l\u00F2d pou yo pa bay mesaj mwen ba yo pou p\u00E8p la."
        },
        {
          "text": "Koulye a, mwen pral kraze nou anba pye m\u0027 menm jan yon kabw\u00E8t chaje ap foule t\u00E8."
        },
        {
          "text": "Nou te m\u00E8t konn kouri, nou p\u0027ap chape. Gwon\u00E8g kou nou gwon\u00E8g, sa p\u0027ap s\u00E8vi nou anyen. Vanyan kou nou vanyan, nou p\u0027ap ka sove pw\u00F2p t\u00E8t nou."
        },
        {
          "text": "Moun k\u0027ap tire fl\u00E8ch yo p\u0027ap ka rete kanpe. Moun k\u0027ap kouri vit yo p\u0027ap ka chape. Kavalye sou chwal p\u0027ap ka sove lavi yo."
        },
        {
          "text": "Jou sa a, ata s\u00F2lda ki pi vanyan yo ap lage zam yo at\u00E8, y\u0027ap kouri met dey\u00F2 tankou manman yo te f\u00E8 yo. Se Sey\u00E8 a menm ki di sa."
        }
      ]
    },
    {
      "VERS": [
        {
          "text": "Nou menm p\u00E8p Izray\u00E8l, tande mesaj Sey\u00E8 a te bay sou nou, sou nasyon li te f\u00E8 soti kite peyi Lejip la."
        },
        {
          "text": "Nan tout p\u00E8p ki sou lat\u00E8, se nou menm s\u00E8l mwen te chwazi, se nou menm ase mwen te okipe. Se pout\u00E8t sa, m\u0027ap pini nou pou tout peche nou f\u00E8 yo."
        },
        {
          "text": "Ou janm w\u00E8 de moun pati ansanm al nan vwayaj san yo pa t\u0027 antann yo anvan?"
        },
        {
          "text": "Ou janm tande yon lyon gwonde nan rakbwa san li pa gen tan jwenn sa pou l\u0027 manje a anvan? Ou janm tande yon jenn ti lyon ap gwonde nan twou li san li pa gen anyen nan bouch li?"
        },
        {
          "text": "Ou janm w\u00E8 yon zwezo desann at\u00E8 vin pran nan p\u00E8len si yo pa mete manje nan p\u00E8len an anvan? Ou janm w\u00E8 yon p\u00E8len pati si pa gen b\u00E8t ki pran ladan l\u0027?"
        },
        {
          "text": "Ou janm w\u00E8 yo k\u00F2nen klewon pou f\u00E8 konnen lag\u00E8 pral konmanse pou k\u00E8 moun pa kase? Eske mal\u00E8 ka tonbe sou yon lavil si se pa Sey\u00E8 a ki lak\u00F2z?"
        },
        {
          "text": "Konsa tou, ou m\u00E8t s\u00E8ten, Sey\u00E8 a p\u0027ap janm f\u00E8 anyen san li pa f\u00E8 pwof\u00E8t yo, moun k\u0027ap s\u00E8vi l\u0027 yo, konnen."
        },
        {
          "text": "L\u00E8 lyon gwonde, ki moun ki p\u0027ap gen k\u00E8 kase? L\u00E8 Sey\u00E8 a pale, ki moun ki ka enpoze pwof\u00E8t yo bay mesaj la?"
        },
        {
          "text": "Men sa pou ou f\u00E8 moun ki rete nan gwo kay peyi Lejip ak nan peyi Asd\u00F2d yo konnen: Nou tout, sanble sou m\u00F2n Samari yo. Vin w\u00E8 ki kalite dez\u00F2d ki gen la, ki kantite krim k\u0027ap f\u00E8t la."
        },
        {
          "text": "Yo pa konn jan pou yo f\u00E8 sa ki dwat devan Bondye. Se mwen menm, Sey\u00E8 a, ki di sa. Yo plen kay yo ak bagay yo pran nan v\u00F2l\u00F2 ak nan sasinen moun."
        },
        {
          "text": "Se sa ki f\u00E8, men sa Sey\u00E8 a, Bondye a, di: Yon l\u00E8nmi gen pou vin s\u00E8nen peyi a, l\u0027a kraze tout f\u00F2 k\u0027ap pwoteje ou yo, l\u0027ap piye tout gwo kay ou yo."
        },
        {
          "text": "Sey\u00E8 a di konsa: L\u00E8 yon lyon fin devore yon ti mouton, tou sa gad\u00F2 a resi sove se renk de pye ak yon ti moso z\u00F2r\u00E8y. Konsa tou, se de twa nan moun p\u00E8p Izray\u00E8l ki rete lavil Samari yo k\u0027ap sove, yo menm ki rete nan yon ti kwen kay, sou yon moso kabann."
        },
        {
          "text": "Koute byen. Av\u00E8ti pitit pitit Jak\u00F2b yo. Men sa Sey\u00E8 a, Bondye ki gen tout pouvwa a, di:"
        },
        {
          "text": "L\u00E8 jou a rive pou m\u0027 pini p\u00E8p Izray\u00E8l la pou peche l\u0027 yo, m\u0027a detwi tout lot\u00E8l ki nan lavil Bet\u00E8l la. K\u00F2n lot\u00E8l yo ap kase, y\u0027ap tonbe at\u00E8."
        },
        {
          "text": "M\u0027ap detwi kay yo f\u00E8 pou sezon fredi ak kay yo f\u00E8 pou sezon chal\u00E8. M\u0027ap demoli kay yo f\u00E8 ak ivwa yo ra t\u00E8. Tout gwo kay yo pral dispar\u00E8t. Se Sey\u00E8 a menm ki di sa."
        }
      ]
    },
    {
      "VERS": [
        {
          "text": "Nou menm, gwo fanm peyi Samari yo, nou gra tankou manman b\u00E8f Bazan. N\u0027ap maltrete malere yo, n\u0027ap peze p\u00F2v yo, epi n\u0027ap di mari nou yo pote diven ban nou bw\u00E8."
        },
        {
          "text": "Koute sa Sey\u00E8 a di: Sey\u00E8 a se yon moun apa. Se yon Bondye tout bon. Li f\u00E8 s\u00E8man sou t\u00E8t li. Li di konsa: Yon jou gen pou rive, y\u0027ap fwennen nou tankou pwason ki pran nan zen. Y\u0027ap pote nou tout ale."
        },
        {
          "text": "Y\u0027a f\u00E8 nou pase nan twou ki nan miray la, de pye devan, yonn apre l\u00F2t. Y\u0027ap voye nou jete dey\u00F2. Se Sey\u00E8 a menm ki di sa."
        },
        {
          "text": "Sey\u00E8 a di konsa: Nou menm, p\u00E8p Izray\u00E8l, se sa! Moute nan tanp lavil Bet\u00E8l yo, al f\u00E8 peche! Ale lavil Gilgal, peche kont k\u00F2 nou! Chak maten, mennen b\u00E8t pou yo touye tankou ofrann bay Bondye! Chak twa jou, pote ladim nou!"
        },
        {
          "text": "Ale non! Ofri pen nou bay Bondye pou di l\u0027 m\u00E8si! Mache di toupatou jan nou f\u00E8 ofrann ak tout k\u00E8 nou bay Bondye! Apa konsa nou renmen f\u00E8, p\u00E8p Izray\u00E8l! Se Sey\u00E8 a menm ki di sa."
        },
        {
          "text": "Se mwen menm ki te f\u00E8 grangou tonbe sou tout lavil nou yo, kif\u00E8 nou pa t\u0027 ka jwenn manje lakay nou. Malgre sa, nou pa tounen vin jwenn mwen. Se Sey\u00E8 a menm ki di sa."
        },
        {
          "text": "L\u00E8 jaden nou tapral pote rek\u00F2t, mwen pa t\u0027 kite lapli tonbe. Mwen voye lapli sou yon lavil, mwen f\u00E8 yon l\u00F2t rete san yon grenn lapli. Yon jaden jwenn lapli, yon l\u00F2t menm ap mouri."
        },
        {
          "text": "Moun soti nan de twa lavil ale nan yon lavil nan vwazinaj al mande dlo, men pa t\u0027 gen ase pou yo tout bw\u00E8. Malgre sa, nou pa tounen vin jwenn mwen. Se Sey\u00E8 a menm ki di sa."
        },
        {
          "text": "Mwen voye yon van cho kou dife boule tout rek\u00F2t yo. Krik\u00E8t v\u00E8t manje tout jaden nou yo ak tout pye rezen nou yo, tout pye fig frans nou yo ak tout pye oliv nou yo. Malgre sa, nou pa tounen vin jwenn mwen. Se Sey\u00E8 a menm ki di sa."
        },
        {
          "text": "Mwen voye mal\u00E8 sou nou tankou mal\u00E8 mwen te voye sou peyi Lejip la. Mwen touye jenn gason nou yo nan lag\u00E8. Mwen te pran tout chwal nou yo mennen ale. Sant kadav moute nan nen nou tout kote nou rete a. Malgre sa, nou pa tounen vin jwenn mwen. Se Sey\u00E8 a menm ki di sa."
        },
        {
          "text": "Mwen detwi k\u00E8k nan nou, menm jan mwen te detwi moun Sod\u00F2m ak moun Gom\u00F2 yo. Sa ki te sove nan nou yo, se tankou yon bout bwa ki pran dife, epi yo kouri wete l\u0027 nan dife a pou li pa fin boule. Malgre sa, nou pa tounen vin jwenn mwen. Se Sey\u00E8 a menm ki di sa."
        },
        {
          "text": "Se pout\u00E8t sa, nou menm moun p\u00E8p Izray\u00E8l, mwen pral pini nou. E paske mwen pral pini nou konsa a, nou m\u00E8t pare k\u00F2 nou pou n\u0027a l\u0027 kontre ak Bondye nou an."
        },
        {
          "text": "Se Bondye ki te f\u00E8 m\u00F2n yo. Se li menm ki te kreye van yo. Li f\u00E8 l\u00E8z\u00F2m konnen lide li gen nan t\u00E8t li. Li f\u00E8 lajounen soti nan lannwit. L\u0027ap gouv\u00E8nen sou tout lat\u00E8. Se pout\u00E8t sa, men jan yo rele l\u0027: Sey\u00E8 a, Bondye ki gen tout pouvwa a."
        }
      ]
    },
    {
      "VERS": [
        {
          "text": "Nou menm, moun p\u00E8p Izray\u00E8l, koute chante m\u0027ap chante nan lapenn mwen gen pou nou:"
        },
        {
          "text": "P\u00E8p Izray\u00E8l la tankou yon jenn fi. Li tonbe. Li p\u0027ap janm leve ank\u00F2. Men li kouche at\u00E8 a. Pa gen pesonn pou ba l\u0027 men."
        },
        {
          "text": "Sey\u00E8 a di konsa: L\u00E8 yon lavil nan peyi Izray\u00E8l la voye mil (1000) s\u00F2lda nan lag\u00E8, se san (100) ase ki tounen. L\u00E8 yon l\u00F2t lavil voye san (100) se dis ase ki tounen."
        },
        {
          "text": "Sey\u00E8 a pale ak p\u00E8p Izray\u00E8l la, li di l\u0027 konsa: Tounen vin jwenn mwen, n\u0027a gen lavi."
        },
        {
          "text": "Pa al chache m\u0027 lavil Bet\u00E8l. Pa ale lavil Gilgal. Pa moute ale b\u00F2 B\u00E8cheba al f\u00E8 s\u00E8vis. Bet\u00E8l pa la pou lontan. Yo gen pou yo dep\u00F2te moun Gilgal yo voye yo nan peyi etranje."
        },
        {
          "text": "Chache vin jwenn Sey\u00E8 a, n\u0027a gen lavi. Si se pa sa, l\u0027ap tonbe sou p\u00E8p Izray\u00E8l la tankou dife. Dife a ap boule lavil Bet\u00E8l. Pesonn p\u0027ap ka tenyen l\u0027."
        },
        {
          "text": "Adye! N\u0027ap vire lajistis lanv\u00E8, n\u0027ap pilonnen dwa p\u00E8p la anba pye nou!"
        },
        {
          "text": "Se Sey\u00E8 a ki te f\u00E8 zetwal yo, Lapousiy\u00E8 ak Oryon. Li f\u00E8 lannwit tounen lajounen, li f\u00E8 lajounen tounen lannwit. Li rele dlo lanm\u00E8 a, li vide l\u0027 sou tout lat\u00E8. Yo rele l\u0027 Sey\u00E8. Wi, se konsa yo rele l\u0027."
        },
        {
          "text": "Li rale mal\u00E8 sou gwo ch\u00E8f yo, li f\u00E8 kraze sitad\u00E8l yo n\u00E8t."
        },
        {
          "text": "Nou pa vle w\u00E8 moun k\u0027ap denonse lenjistis. Nou pa vle w\u00E8 moun k\u0027ap di verite nan tribinal."
        },
        {
          "text": "Nou fin peze p\u00F2v malere yo, nou f\u00F2se yo ban nou nan rek\u00F2t jaden yo. Se pout\u00E8t sa, nou p\u0027ap rete nan b\u00E8l gwo kay an w\u00F2ch nou bati yo, ni nou p\u0027ap bw\u00E8 diven ki f\u00E8t ak rezen ki soti nan b\u00E8l jaden nou te plante yo."
        },
        {
          "text": "Mwen konnen tou jan peche nou f\u00E8 yo gwo anpil, jan se pa de ti krim nou pa f\u00E8. Nou p\u00E8sekite moun serye. Nou pran lajan nan men moun k\u0027ap achte figi nou. Nou enpoze p\u00F2v malere yo jwenn jistis nan tribinal."
        },
        {
          "text": "Se pout\u00E8t sa, yon moun ki gen konprann, se je w\u00E8 bouch pe. Tan an tw\u00F2 move dey\u00F2 a."
        },
        {
          "text": "Chache f\u00E8 sa ki byen pou nou ka viv. Pa f\u00E8 sa ki mal. L\u00E8 sa a, Sey\u00E8 a, Bondye ki gen tout pouvwa a, va kanpe av\u00E8k nou jan n\u0027ap plede di l\u0027 la."
        },
        {
          "text": "Rayi sa ki mal, renmen sa ki byen. Pa kite yo f\u00E8 lenjistis nan tribinal. Nou pa janm konnen, Sey\u00E8 a ka gen pitye pou ti r\u00E8s ki rete nan pitit pitit Joz\u00E8f yo."
        },
        {
          "text": "Se pout\u00E8t sa, men sa Sey\u00E8 a, Bondye ki gen tout pouvwa a, di: Moun pral mache nan tout lari, yo pral rele nan tout kalfou: Mezanmi, mezanmi, ki lapenn sa a! Yo pral rele tout moun vin nan lanm\u00F2 a. Y\u0027ap f\u00E8 chache moun ki konn rele yo pou yo vin kenbe r\u00E8l la."
        },
        {
          "text": "Nan tout jaden moun ap plenn. Tou sa, paske m\u0027ap vin pini nou. Se Sey\u00E8 a menm ki di sa."
        },
        {
          "text": "Sa pral r\u00E8d n\u00E8t pou moun ki anvi w\u00E8 jou Sey\u00E8 a rive! Kisa jou sa a ap f\u00E8 pou yo? Se pral yon jou f\u00E8nwa, se p\u0027ap yon jou limy\u00E8."
        },
        {
          "text": "Se va tankou yon nonm k\u0027ap kouri pou lapli, epi li tonbe larivy\u00E8. Ou ank\u00F2, tankou yon moun ki rive lakay li, li mete men l\u0027 sou panno kay la, epi yon krab zarenyen m\u00F2de l\u0027."
        },
        {
          "text": "Jou Sey\u00E8 a ap vini an, va f\u00E8 nwa kou lank, p\u0027ap f\u00E8 klate. Se va yon jou f\u00E8nwa, san yon ti limy\u00E8."
        },
        {
          "text": "Sey\u00E8 a di konsa: Mwen pa vle w\u00E8 gwo f\u00E8t n\u0027ap f\u00E8 pou mwen yo. Mwen pa ka santi yo. Mwen pa ka sip\u00F2te l\u00E8 nou reyini pou f\u00E8 s\u00E8vis pou mwen."
        },
        {
          "text": "L\u00E8 n\u0027a pote b\u00E8t pou boule pou mwen, l\u00E8 n\u0027a f\u00E8 m\u0027 ofrann gato, sa p\u0027ap f\u00E8 m\u0027 plezi. Ni mwen p\u0027ap menm gade b\u00E8t gra nou pote vin ofri m\u0027 pou di m\u0027 m\u00E8si."
        },
        {
          "text": "Sispann chante kantik nou yo nan z\u00F2r\u00E8y mwen. Mwen pa vle tande mizik gita nou yo ank\u00F2."
        },
        {
          "text": "Tankou dlo k\u0027ap kouri larivy\u00E8, se pou nou rann tout moun jistis nan peyi a. Tankou yon kouran dlo k\u0027ap kouri san rete, se pou nou toujou f\u00E8 sa ki dwat."
        },
        {
          "text": "Nou menm, moun Izray\u00E8l, pandan karantan nou pase nan dez\u00E8 a, nou janm ofri b\u00E8t pou touye pou mwen? Nou janm ofri m\u0027 gato?"
        },
        {
          "text": "Se konsa, koulye a nou gen pou nou pote lakay nou p\u00F2tre nou te f\u00E8 pou nou yo: p\u00F2tre Sakit, wa nou an, ak p\u00F2tre zetwal Kevan an, bondye n\u0027ap s\u00E8vi a."
        },
        {
          "text": "M\u0027ap dep\u00F2te nou nan yon peyi l\u00F2t b\u00F2 Damas. Men sa Sey\u00E8 a di, li menm yo rele Bondye ki gen tout pouvwa a."
        }
      ]
    },
    {
      "VERS": [
        {
          "text": "Sa pral r\u00E8d n\u00E8t pou moun k\u0027ap mennen lavi dous nan peyi Siyon an, pou moun sou m\u00F2n Samari ki kw\u00E8 pa gen danje pou yo! Yo pase pou lelit nan peyi Izray\u00E8l, premye peyi sou lat\u00E8. Se b\u00F2 kote yo p\u00E8p la ap kouri vini. Yo di:"
        },
        {
          "text": "Al gade sa k\u0027ap pase lavil Kalne. Apre sa, ale pase b\u00F2 gwo lavil Amat la. L\u00E8fini, desann kay moun Filisti yo lavil Gat. Eske zaf\u00E8 yo pi bon pase zaf\u00E8 peyi Jida ak zaf\u00E8 peyi Izray\u00E8l? Eske peyi yo a pi gran pase pa nou yo?"
        },
        {
          "text": "N\u0027ap twonpe t\u00E8t nou, nou refize adm\u00E8t jou mal\u00E8 a fin rive sou nou. Men, se nou menm ank\u00F2 k\u0027ap rale mal\u00E8 sou peyi a."
        },
        {
          "text": "Sa pral r\u00E8d n\u00E8t pou moun ki kouche sou b\u00E8l kabann, k\u0027ap layite k\u00F2 yo sou bon matla dous, k\u0027ap manje jenn ti mouton ak jenn ti b\u00E8f!"
        },
        {
          "text": "Y\u0027ap plede ranse pandan gita ap jwe. Yo kw\u00E8 yo jwe mizik tankou David."
        },
        {
          "text": "Y\u0027ap bw\u00E8 diven san gad d\u00E8y\u00E8, y\u0027ap pase pi bon kalite od\u00E8 ki genyen sou yo. Men, yo pa gen lapenn pou mal\u00E8 k\u0027ap tonbe sou pitit pitit Joz\u00E8f yo."
        },
        {
          "text": "Se pout\u00E8t sa, premye moun y\u0027ap dep\u00F2te se yo menm. Sosyete moun k\u0027ap f\u00E8 banb\u00F2ch yo va dispar\u00E8t."
        },
        {
          "text": "Sey\u00E8 a, Bondye s\u00E8l M\u00E8t la, te f\u00E8 s\u00E8man sou t\u00E8t li. Men av\u00E8tisman Sey\u00E8 a, Bondye ki gen tout pouvwa a, bay: Mwen pa ka sip\u00F2te l\u00F2g\u00E8y p\u00E8p Izray\u00E8l la gen nan k\u00E8 li. Mwen pa ka w\u00E8 gwo kay y\u0027ap plede bati yo. M\u0027ap lage kapital la nan men l\u00E8nmi ak tout moun ladan l\u0027."
        },
        {
          "text": "Si gen dis gason nan yon kay ki rete, y\u0027ap touye yo."
        },
        {
          "text": "L\u00E8 yon fanmi moun mouri a va vin pran kadav la anndan kay la pou li al antere l\u0027, l\u0027a pale ak moun ki nan fon kay la, l\u0027a mande: Eske gen moun la ank\u00F2 ak ou? Yon vwa va reponn: Non, pa genyen. L\u00E8 sa a, l\u0027a di: Pe bouch nou! Pa nonmen non Bondye nan bagay sa a!"
        },
        {
          "text": "Men l\u00F2d Sey\u00E8 a bay: Y\u0027ap kraze gwo kay yo an miy\u00E8t moso. Y\u0027ap demoli ti kay yo."
        },
        {
          "text": "Eske chwal ka kouri sou glasi? Eske moun ka raboure lanm\u00E8 av\u00E8k b\u00E8f? Men nou menm, nou f\u00E8 lajistis tounen pwazon, nou f\u00E8 inonsan pase pou koupab."
        },
        {
          "text": "Nou f\u00E8 k\u00E8 nou kontan paske nou pran lavil Lodeba. N\u0027ap plede di: O wi, se av\u00E8k f\u00F2s kouraj nou nou pran k\u00F2n lan."
        },
        {
          "text": "Men sa Sey\u00E8 a, li menm ki Bondye ki gen tout pouvwa a, di: Nou menm, moun Izray\u00E8l, m\u0027ap f\u00E8 yon nasyon leve d\u00E8y\u00E8 nou. Wi, se mwen menm menm k\u0027ap f\u00E8 sa, yon nasyon k\u0027ap pran peyi a nan men nou, yon nasyon ki pral peze nou depi nan pas Amat nan n\u00F2 rive jouk ravin Araba nan sid."
        }
      ]
    },
    {
      "VERS": [
        {
          "text": "Se konsa Sey\u00E8 a, Bondye a, f\u00E8 m\u0027 f\u00E8 yon vizyon. Nan vizyon an mwen w\u00E8 Sey\u00E8 a t\u0027ap f\u00E8 yon rafal krik\u00E8t v\u00E8t. Se te nan ep\u00F2k yo te fin koupe p\u00F2syon pa wa a nan jaden yo. Chak plant yo te f\u00E8k ap boujonnen ank\u00F2."
        },
        {
          "text": "L\u00E8 krik\u00E8t v\u00E8t yo te fin manje plant ki te nan peyi a, mwen di: -Tanpri, Sey\u00E8, Bondye, padonnen p\u00E8p ou a. Ki jan pou pitit pitit Jak\u00F2b yo f\u00E8 kanpe ank\u00F2? Yo tou f\u00E8b."
        },
        {
          "text": "Sey\u00E8 a chanje lide. Li di: -Sa ou te w\u00E8 a p\u0027ap rive ank\u00F2."
        },
        {
          "text": "Se konsa, Sey\u00E8 a, Bondye a, f\u00E8 m\u0027 f\u00E8 yon l\u00F2t vizyon. Nan vizyon an, mwen w\u00E8 Sey\u00E8 a t\u0027ap voye yon dife pou l\u0027 devore p\u00E8p la pou pini l\u0027. Dife a te fin boule gwo lanm\u00E8 ki anba t\u00E8 a, li t\u0027ap devore tout jaden."
        },
        {
          "text": "Mwen di: -Tanpri, Sey\u00E8, Bondye, pa f\u00E8 sa. Ki jan pou pitit pitit Jak\u00F2b yo f\u00E8 kanpe ank\u00F2? Yo tou f\u00E8b."
        },
        {
          "text": "Sey\u00E8 a chanje lide, li di: -Sa a tou p\u0027ap rive."
        },
        {
          "text": "Se konsa, Sey\u00E8 a f\u00E8 m\u0027 f\u00E8 yon l\u00F2t vizyon ank\u00F2. Nan vizyon an, mwen w\u00E8 Sey\u00E8 a te kanpe b\u00F2 yon mi yo te moute tou dwat. Li te gen yon filaplon nan men l\u0027."
        },
        {
          "text": "L\u00E8 sa a, Sey\u00E8 a mande m\u0027: -Kisa ou w\u00E8 la a, Am\u00F2s? Mwen reponn li: -Yon filaplon. L\u00E8 sa a, li di m\u0027: -M\u0027ap s\u00E8vi ak filaplon sa a pou m\u0027 f\u00E8 p\u00E8p la konnen li tankou yon miray ki panche pr\u00E8t pou tonbe. Mwen p\u0027ap f\u00E8 pa yo ank\u00F2."
        },
        {
          "text": "Mwen pral kraze tout kote pitit pitit Izarak yo te konn adore m\u0027 sou m\u00F2n yo. Mwen pral f\u00E8 tout kay pitit pitit Izray\u00E8l yo te mete apa pou mwen yo tounen mazi. M\u0027ap f\u00E8 lag\u00E8 ak fanmi Jewoboram lan, m\u0027ap wete gouv\u00E8nman an nan men yo."
        },
        {
          "text": "Amatsya, pr\u00E8t nan lavil Bet\u00E8l la, voye di Jewoboram, wa Izray\u00E8l la: -Men Am\u00F2s ap moute konplo sou do ou nan mitan p\u00E8p Izray\u00E8l la. Li soti pou l\u0027 fini ak peyi a ak paw\u00F2l l\u0027ap di yo."
        },
        {
          "text": "Men sa l\u0027ap mache di: Jewoboram gen pou l\u0027 mouri nan lag\u00E8. Y\u0027ap pran moun Izray\u00E8l yo lakay yo, y\u0027ap dep\u00F2te yo byen lwen nan peyi etranje."
        },
        {
          "text": "Apre sa, Amatsya pale ak Am\u00F2s, li di l\u0027 konsa: -Divin\u00F2, al f\u00E8 wout ou. Ale vit nan peyi Jida a! Al bay mesaj ou yo laba. Y\u0027a peye ou pou sa!"
        },
        {
          "text": "Men isit la, lavil Bet\u00E8l, pito ou sispann bay mesaj ou yo si ou konn bout! Paske, se isit la wa a vin adore. Se yon tanp nasyonal pou tout peyi a."
        },
        {
          "text": "Am\u00F2s reponn Amatsya: -Monch\u00E8, pwof\u00E8t pa metye m\u0027. Nitou, mwen pa f\u00E8 pati sosyete moun k\u0027ap f\u00E8 metye pwof\u00E8t. Metye m\u0027 se gade b\u00E8t, se okipe pye sikom\u00F2."
        },
        {
          "text": "Men, Sey\u00E8 a pran m\u0027 nan pye travay mwen, d\u00E8y\u00E8 b\u00E8t mwen yo, li ban m\u0027 l\u00F2d pou m\u0027 al f\u00E8 p\u00E8p Izray\u00E8l la konnen mesaj li voye ba yo."
        },
        {
          "text": "Koulye a menm, koute paw\u00F2l Sey\u00E8 a voye di ou: Ou menm w\u0027ap mande m\u0027 pou m\u0027 pa bay ankenn mesaj sou p\u00E8p Izray\u00E8l la, pou m\u0027 sispann pale sou pitit Izarak yo."
        },
        {
          "text": "Pout\u00E8t sa, Amatsya, men sa Sey\u00E8 a di: Madanm ou ap tounen jenn\u00E8s nan lavil la! Pitit gason ou yo ak pitit fi ou yo ap mouri nan lag\u00E8! Y\u0027ap pran t\u00E8 ou yo, y\u0027ap separe yo moso pa moso. Ou menm, ou gen pou ou mouri nan yon peyi etranje kote yo pa s\u00E8vi Sey\u00E8 a. P\u00E8p Izray\u00E8l la menm, y\u0027ap pran l\u0027, y\u0027ap dep\u00F2te l\u0027 byen lwen peyi l\u0027."
        }
      ]
    },
    {
      "VERS": [
        {
          "text": "Se konsa, Sey\u00E8 a, Bondye a, f\u00E8 m\u0027 f\u00E8 yon l\u00F2t vizyon. Nan vizyon an, mwen w\u00E8 yon panyen plen fwi mi."
        },
        {
          "text": "Sey\u00E8 a mande m\u0027: -Kisa ou w\u00E8 la a, Am\u00F2s? Mwen reponn: -Yon panyen fwi mi. L\u00E8 sa a, Sey\u00E8 a di m\u0027 konsa: -Izray\u00E8l, p\u00E8p mwen an, mi tou. Li rive sou d\u00E8nye jou l\u0027 yo. Mwen p\u0027ap chanje lide pou m\u0027 f\u00E8 pa l\u0027 ank\u00F2."
        },
        {
          "text": "Jou sa a, se p\u0027ap chante ki va gen nan pal\u00E8 a, se va r\u00E8l. Se Sey\u00E8 a menm ki di sa. Va gen anpil kadav toupatou. Y\u0027a voye yo jete san di krik."
        },
        {
          "text": "Koute byen sa m\u0027ap di nou la a, nou menm k\u0027ap kraze p\u00F2v malere yo anba pye nou, nou menm k\u0027ap fini ak malere yo nan peyi a."
        },
        {
          "text": "N\u0027ap plede di: Kil\u00E8 f\u00E8t lalin nouv\u00E8l lan va pase pou nou ka vann diri nou? Kil\u00E8 jou repo a va pase pou nou ka louvri depo nou yo pou nou vann? L\u00E8 sa a, n\u0027a moute pri tout bagay, n\u0027a s\u00E8vi ak fo mezi, n\u0027a ranje balans yo pou nou ka twonpe pratik yo."
        },
        {
          "text": "N\u0027a pran moun serye ki pa ka peye d\u00E8t yo, n\u0027a achte yo pou s\u00E8vi esklav. N\u0027a pran p\u00F2v malere ki pa gen senk, n\u0027a achte yo pou pri yon p\u00E8 sapat. N\u0027a vann ata pay diri a pou gwo lajan."
        },
        {
          "text": "Sey\u00E8 a f\u00E8 s\u00E8man sou t\u00E8t li, li menm ki Bondye p\u00E8p Izray\u00E8l la: Mwen p\u0027ap janm bliye yonn nan move zak nou f\u00E8 yo."
        },
        {
          "text": "Se konsa lat\u00E8 pral pran tranble. Tout moun nan peyi a pral pran rele. Tout peyi a pral souke. L\u0027ap moute, l\u0027ap gonfle, apre sa l\u0027ap desann tankou dlo larivy\u00E8 Nil nan peyi Lejip."
        },
        {
          "text": "Men paw\u00F2l Sey\u00E8 a, Bondye a: Jou sa a, m\u0027ap f\u00E8 sol\u00E8y la kouche gwo midi. F\u00E8nwa ap tonbe sou peyi a gwo lajounen."
        },
        {
          "text": "M\u0027ap f\u00E8 nou sispann f\u00E8 f\u00E8t. N\u0027a nan gwo lapenn. M\u0027ap f\u00E8 nou sispann chante, n\u0027a nan rele. M\u0027ap f\u00E8 nou mete rad sak k\u00F2l\u00E8t sou nou. N\u0027a kale t\u00E8t nou. M\u0027ap f\u00E8 nou tonbe nan lapenn tankou moun k\u0027ap kriye pou s\u00E8l pitit gason yo ki mouri. Se nan k\u00E8 sere jounen sa a ap fini pou tout moun."
        },
        {
          "text": "Men yon jou gen pou rive. Jou sa a, mwen pral voye yon s\u00E8l grangou sou peyi a. Se p\u0027ap d\u00E8y\u00E8 pen pou yo manje, ni d\u00E8y\u00E8 dlo pou yo bw\u00E8 y\u0027a kouri. Men, se mesaj ki soti nan bouch Sey\u00E8 a y\u0027a anvi tande. Se Sey\u00E8 a menm ki di sa."
        },
        {
          "text": "L\u00E8 sa a, moun va pran kouri soti nan n o al nan sid, soti nan l\u00E8s al nan lw\u00E8s. Y\u0027a mache toupatou ap chache yon paw\u00F2l nan bouch Sey\u00E8 a. Men, yo p\u0027ap jwenn."
        },
        {
          "text": "Nan tan sa a, b\u00E8l jenn fi yo ak jenn gason yo va tonbe febl\u00E8s paske yo p\u0027ap jwenn sa y\u0027ap pwonmennen chache a."
        },
        {
          "text": "Kanta pou moun k\u0027ap f\u00E8 s\u00E8man sou Achima, zid\u00F2l peyi Samari a, moun sa yo k\u0027ap plede di: Anverite bondye Dann lan! Anverite bondye B\u00E8cheba a! yo gen pou yo tonbe pou yo pa janm ka leve ank\u00F2."
        }
      ]
    },
    {
      "VERS": [
        {
          "text": "Mwen f\u00E8 yon vizyon, mwen w\u00E8 Sey\u00E8 a kanpe sou lot\u00E8l la. Li di konsa: -Frape t\u00E8t poto tanp lan jouk tout galeri a tranble. Kraze t\u00E8t poto yo pou yo tonbe an miy\u00E8t moso sou t\u00E8t moun yo. R\u00E8s ki pa mouri a, m\u0027ap touye yo nan lag\u00E8. Yo yonn p\u0027ap chape, yo yonn p\u0027ap sove."
        },
        {
          "text": "Menm si yo fouye twou pou yo antre nan peyi kote m\u00F2 yo ye a, m\u0027ap rale yo met dey\u00F2. Menm si yo ta moute anwo nan sy\u00E8l la, m\u0027ap rale yo desann."
        },
        {
          "text": "Si y\u0027 al kache sou t\u00E8t m\u00F2n Kam\u00E8l, m\u0027ap chache yo, m\u0027ap mete men sou yo. Si y\u0027 al kache pou mwen nan fon lanm\u00E8, m\u0027ap bay gwo s\u00E8pan lanm\u00E8 a l\u00F2d pou l\u0027 m\u00F2de yo."
        },
        {
          "text": "Si l\u00E8nmi f\u00E8 yo prizonye pou l\u0027 ta mennen yo ale kite peyi yo a, m\u0027ap bay l\u00F2d touye yo. M\u0027ap voye je m\u0027 sou yo. Men, fwa sa a, se p\u0027ap pou byen yo, se va pou mal\u00E8 yo."
        },
        {
          "text": "Sey\u00E8 a, Bondye ki gen tout pouvwa a, ap annik manyen lat\u00E8, lat\u00E8 ap pran tranble. Tout moun ki rete sou lat\u00E8 ap nan lapenn. Lat\u00E8 ap moute, l\u0027ap gonfle, epi l\u0027ap bese tankou dlo larivy\u00E8 Nil."
        },
        {
          "text": "Sey\u00E8 a bati kay li anwo nan sy\u00E8l la. Li mete vout sy\u00E8l la anl\u00E8 lat\u00E8. Li rale dlo lanm\u00E8 a, li vide l\u0027 sou tout lat\u00E8. Yo rele li Sey\u00E8. Wi, se konsa yo rele l\u0027."
        },
        {
          "text": "Men sa Sey\u00E8 a di ank\u00F2: Nou menm, moun Izray\u00E8l yo, mwen konsidere nou koulye a menm jan ak moun Letiopi yo. Se mwen menm, pa vre, ki te f\u00E8 p\u00E8p Izray\u00E8l la soti kite peyi Lejip? Se pa mwen menm tou ki te f\u00E8 moun Filisti yo soti kite lil Lakr\u00E8t, epi ki te f\u00E8 moun Siri yo soti lavil Kir?"
        },
        {
          "text": "Mwen voye je m\u0027 sou p\u00E8p Izray\u00E8l la, mwen w\u00E8 jan yo lage k\u00F2 yo nan f\u00E8 sa ki mal. Mwen pral dispar\u00E8t yo sou lat\u00E8. Men, mwen p\u0027ap fin touye tout pitit Jak\u00F2b yo n\u00E8t. Non. Mwen pa ka f\u00E8 sa. Se mwen menm, Sey\u00E8 a, ki di sa."
        },
        {
          "text": "Men, mwen pral pase yon l\u00F2d. Mwen pral vannen moun Izray\u00E8l ki nan mitan l\u00F2t nasyon yo tankou yo vannen grenn nan laye. Pa menm yon bon grenn p\u0027ap tonbe at\u00E8."
        },
        {
          "text": "Tout moun nan p\u00E8p la k\u0027ap f\u00E8 sa ki mal pral mouri nan lag\u00E8. Yo tout k\u0027ap plede di: O wi, Bondye p\u0027ap kite mal\u00E8 rive nou, ni li p\u0027ap kite mal\u00E8 tonbe sou nou, yo tout pral mouri nan lag\u00E8."
        },
        {
          "text": "Sey\u00E8 a di: Yon jou gen pou rive! Jou sa a, m\u0027a mete peyi wa David la kanpe ank\u00F2 sou de pye l\u0027. Koulye a li tankou yon kay k\u0027ap fin kraze. L\u00E8 sa a, m\u0027a repare tout kote ki fann yo. M\u0027a ref\u00E8 miray ki te fin kraze yo. M\u0027ap rebati peyi a jan l\u0027 te ye nan tan lontan an."
        },
        {
          "text": "Konsa, p\u00E8p Izray\u00E8l la va pran posesyon p\u00F2syon ki rete nan peyi Edon an. Y\u0027a donminen ank\u00F2 sou l\u00F2t nasyon mwen te f\u00E8 yo. Se Sey\u00E8 a ki di sa, se li menm menm k\u0027ap f\u00E8 sa rive konsa!"
        },
        {
          "text": "Jou yo ap vini. L\u00E8 sa a, yo p\u0027ap k\u00F2 fin ranmase rek\u00F2t, y\u0027ap gen tan ap pare t\u00E8 pou plante ank\u00F2. Yo p\u0027ap k\u00F2 fin kraze rezen pou f\u00E8 diven, y\u0027ap gen tan ap pare pou mete pye rezen nan t\u00E8 ank\u00F2. Diven byen dous ap koule sou tout m\u00F2n yo, l\u0027ap koule desann sou tout ti m\u00F2n yo. Se Sey\u00E8 a menm ki di sa."
        },
        {
          "text": "M\u0027ap mennen p\u00E8p mwen an tounen nan peyi l\u0027 ank\u00F2. Y\u0027a rebati lavil ki te fin kraze yo, y\u0027a rete ladan yo. Y\u0027a plante jaden rezen, y\u0027a bw\u00E8 diven. Y\u0027a f\u00E8 b\u00E8l jaden, y\u0027a manje rek\u00F2t jaden yo."
        },
        {
          "text": "M\u0027a plante p\u00E8p mwen an nan peyi yo a, nan peyi mwen te ba yo a. Pesonn p\u0027ap janm ka derasinen yo ank\u00F2. Se Sey\u00E8 a, Bondye a, ki pale."
        }
      ]
    }
  ]
}