{
  "-bnumber": "52",
  "CHAPTER": [
    {
      "VERS": [
        {
          "text": "Mwen menm, P\u00F2l, ansanm ak Silven ak Timote, m\u0027ap ekri l\u00E8t sa a voye bay manm legliz lavil Tesalonik yo, k\u0027ap viv ansanm nan Bondye, Papa a, ak Jezikri, Sey\u00E8 nou an. Mwen mande pou yo ban nou benediksyon ak k\u00E8 poze."
        },
        {
          "text": "Se tout tan m\u0027ap di Bondye m\u00E8si pou nou tout. Mwen pa janm bliye nou l\u00E8 m\u0027ap lapriy\u00E8."
        },
        {
          "text": "Devan Bondye Papa nou, mwen toujou chonje jan n\u0027ap viv byen paske nou gen konfyans nan Bondye, jan n\u0027ap travay di paske nou gen renmen nan k\u00E8 nou, jan nou rete f\u00E8m nan espwa nou gen nan Jezikri, Sey\u00E8 nou an."
        },
        {
          "text": "Mwen konnen, fr\u00E8 m\u0027 yo, Bondye renmen nou, se li menm ki chwazi nou pou n\u0027 ka viv pou li."
        },
        {
          "text": "Se pa t\u0027 av\u00E8k paw\u00F2l ase mwen te anonse nou bon nouv\u00E8l la. Men tou, se te av\u00E8k pouvwa Sentespri a, av\u00E8k lasirans f\u00E8m sa m\u0027 t\u0027ap di a se vre. Nou menm tou, nou konnen jan mwen te mennen t\u00E8t mwen nan mitan nou. Mwen te f\u00E8 l\u0027 pou byen nou."
        },
        {
          "text": "Nou te swiv egzanp mwen ak egzanp Sey\u00E8 a. Nou te soufri anpil. Malgre sa, nou te resevwa paw\u00F2l Bondye a ak k\u00E8 kontan. Sa se travay Sentespri."
        },
        {
          "text": "Se konsa, nou te tounen yon egzanp pou tout moun nan peyi Masedwan ak nan peyi Lakayi ki gen konfyans nan Bondye."
        },
        {
          "text": "Konsa, nou f\u00E8 anpil moun rive konnen mesaj Sey\u00E8 a. Se pa s\u00E8lman nan Masedwan ak nan Lakayi, men se toupatou moun ap pale jan nou gen konfyans nan Bondye. Se sa ki f\u00E8, nou pa bezwen pale sou sa ank\u00F2."
        },
        {
          "text": "Okontr\u00E8, yo tout ap rakonte jan nou te resevwa m\u0027 l\u00E8 m\u0027 te rive lakay nou, jan nou te kite zid\u00F2l yo pou n\u0027 tounen vin jwenn Bondye, pou nou te ka s\u00E8vi Bondye vivan an, Bondye tout bon an."
        },
        {
          "text": "Y\u0027ap di tou jan n\u0027ap tann Jezi, Pitit Bondye a, k\u0027ap vini sot nan sy\u00E8l la. Se Jezi sa a Bondye te leve vivan soti nan lanm\u00F2. Se li menm k\u0027ap delivre nou anba k\u00F2l\u00E8 Bondye k\u0027ap vini an."
        }
      ]
    },
    {
      "VERS": [
        {
          "text": "Nou menm fr\u00E8 m\u0027 yo, nou konn sa byen: vizit mwen te f\u00E8 lakay nou an te bay bon rezilta."
        },
        {
          "text": "Mwen te fenk soti lavil Filip kote yo te maltrete m\u0027 anpil, kote yo te joure m\u0027 lan. Men, Bondye ban m\u0027 f\u00F2s ak kouraj pou m\u0027 te ka anonse nou bon nouv\u00E8l ki soti nan li a, malgre tout opozisyon mwen te jwenn."
        },
        {
          "text": "Paske, l\u00E8 m\u0027ap pale ak moun, se pa manti m\u0027ap bay, ni mwen pa gen ankenn move lide d\u00E8y\u00E8 t\u00E8t mwen, ni mwen p\u0027ap chache twonpe pesonn."
        },
        {
          "text": "Okontr\u00E8, mwen te toujou pale jan Bondye vle l\u0027 la. Se Bondye ki konnen sa ki nan k\u00E8 mwen. Li f\u00E8 m\u0027 konfyans, li ban mwen bon nouv\u00E8l li a pou m\u0027 anonse. Se sak f\u00E8, se pa l\u00E8z\u00F2m m\u0027ap chache f\u00E8 plezi, men Bondye ki konnen sa ki nan k\u00E8 mwen."
        },
        {
          "text": "Nou menm, nou konn sa byen: mwen pa janm s\u00E8vi ak paw\u00F2l ki pou flate moun, ni mwen pa janm pran ankenn pret\u00E8s pou chache f\u00E8 lajan. Mwen pran Bondye pou temwen."
        },
        {
          "text": "Mwen pa chache lwanj nan men pesonn, ni nan men nou, ni nan men l\u00F2t moun."
        },
        {
          "text": "Se pa kapab mwen pa ta kapab f\u00E8 nou santi otorite Kris la ban mwen tankou ap\u00F2t li. Non, okontr\u00E8. Pandan tout tan m\u0027 te lakay nou, mwen te aji av\u00E8k dous\u00E8, tankou yon manman k\u0027ap pran swen pitit li yo."
        },
        {
          "text": "Mwen te sit\u00E8lman renmen nou, se pa bon nouv\u00E8l la ase mwen ta ban nou. Ata vi m\u0027 mwen ta bay pou nou. Nou w\u00E8 jan m\u0027 renmen nou!"
        },
        {
          "text": "Nou chonje, fr\u00E8 m\u0027 yo, jan m\u0027 te travay, jan m\u0027 te fatige k\u00F2 m\u0027 ap travay lajounen kou lannwit pou m\u0027 pa t\u0027 sou kont nou yonn pandan tout tan mwen t\u0027ap anonse nou bon nouv\u00E8l Bondye a."
        },
        {
          "text": "Mwen pran nou s\u00E8vi m\u0027 temwen ansanm ak Bondye: Nou menm ki gen konfyans nan Bondye, nou ka di mwen te aji byen ak nou, yon jan ki dak\u00F2 ak volonte Bondye, yon jan ki dwat, ki san repw\u00F2ch."
        },
        {
          "text": "Nou konnen ki jan mwen te aji ak nou chak, tankou yon papa ak pitit li yo."
        },
        {
          "text": "Mwen te ankouraje nou, mwen te konsole nou, mwen pa t\u0027 janm sispann f\u00E8 nou konprann byen ki jan pou nou mennen t\u00E8t nou pou nou ka f\u00E8 Bondye plezi, paske Bondye rele nou pou nou resevwa pa nou nan gouv\u00E8nman l\u0027 ak nan b\u00E8l pouvwa li."
        },
        {
          "text": "Se konsa, mwen pa sispann di Bondye m\u00E8si tou pou jan nou te pare z\u00F2r\u00E8y nou koute l\u00E8 m\u0027 t\u0027ap f\u00E8 nou konnen paw\u00F2l Bondye a. Nou te resevwa l\u0027 pou sa l\u0027 ye a: pou paw\u00F2l Bondye, pa pou paw\u00F2l l\u00E8z\u00F2m. Se paw\u00F2l sa a k\u0027ap travay nan k\u00E8 nou, nou menm ki gen konfyans nan Bondye."
        },
        {
          "text": "Fr\u00E8 m\u0027 yo, sa ki rive nou an, se sa ki te rive manm legliz Bondye k\u0027ap viv pou Jezikri nan peyi Jide a. Menm sa yo te soufri nan men jwif yo, se sa nou soufri tou nan men moun menm peyi ak nou yo."
        },
        {
          "text": "Se jwif yo ki te f\u00E8 touye ni Jezi, Sey\u00E8 a, ni pwof\u00E8t yo. Se yo menm tou ki te p\u00E8sekite m\u0027 ansanm ak zanmi m\u0027 yo. Yo pa soti pou f\u00E8 Bondye plezi. Yo f\u00E8 l\u00E8nmi ak tout moun."
        },
        {
          "text": "Y\u0027ap f\u00E8 sa yo kapab pou anpeche m\u0027 pale ak moun ki pa jwif yo, pou moun sa yo pa sove. Konsa, yo lage k\u00F2 yo n\u00E8t ale nan menm peche yo te toujou k\u00F2nn f\u00E8 a. Men, koulye a k\u00F2l\u00E8 Bondye tonbe sou yo."
        },
        {
          "text": "Pou mwen menm, fr\u00E8 m\u0027 yo, pa gen lontan depi m\u0027 kite nou. Nou pa w\u00E8 menm, se vre. Men, lide m\u0027 toujou sou nou. Se pa ti anvi mwen pa anvi w\u00E8 nou ank\u00F2."
        },
        {
          "text": "Mwen pa konnen sa m\u0027 ta f\u00E8 pou m\u0027 tounen lakay nou ank\u00F2. Mwen menm P\u00F2l, mwen te seye plizy\u00E8 fwa menm. Men, Satan te anpeche mwen."
        },
        {
          "text": "Se nou menm, moun Tesalonik, ki tout espwa mwen, se pa l\u00F2t moun. Se nou menm ki f\u00E8 k\u00E8 m\u0027 kontan. Se nou menm k\u0027ap ban m\u0027 okazyon pou m\u0027 vante t\u00E8t mwen devan Jezi, Sey\u00E8 nou an, l\u00E8 la vini."
        },
        {
          "text": "Se nou menm ki ban m\u0027 satilfaksyon, se nou menm ki f\u00E8 k\u00E8 m\u0027 kontan."
        }
      ]
    },
    {
      "VERS": [
        {
          "text": "Se konsa, mwen pa t\u0027 kapab tann ank\u00F2. Mwen pran desizyon rete pou kont mwen lavil At\u00E8n."
        },
        {
          "text": "Mwen te voye Timote, fr\u00E8 nou an, al w\u00E8 nou. Se yon s\u00E8vit\u00E8 Bondye k\u0027ap travay ansanm ak mwen pou f\u00E8 konnen bon nouv\u00E8l Kris la. Li te gen pou l\u0027 te f\u00F2tifye nou, pou l\u0027 te ankouraje nou nan lafwa,"
        },
        {
          "text": "pou pesonn pa febli nan mitan tribilasyon sa yo. Nou menm, moun lavil Tesalonik, se pou n\u0027 soufri bagay sa yo paske Bondye te w\u00E8 davans sa tapral rive nou."
        },
        {
          "text": "L\u00E8 m\u0027 te la nan mitan nou, mwen te pale nou davans nou tapral gen anpil lafliksyon. Nou w\u00E8 se sa menm ki rive nou."
        },
        {
          "text": "Se pout\u00E8t sa, mwen te voye Timote ban nou, mwen pa t\u0027 kapab tann ank\u00F2. Mwen te voye l\u0027 pran nouv\u00E8l jan konfyans nou nan Bondye ye. Mwen te p\u00E8 pou Satan pa t\u0027 pran nou nan p\u00E8len li, pou tout travay mwen an pa t\u0027 p\u00E8di."
        },
        {
          "text": "Men koulye a, Timote f\u00E8k rive sot lakay nou, li f\u00E8 k\u00E8 m\u0027 kontan, li ban m\u0027 bon nouv\u00E8l, li di m\u0027 jan nou gen konfyans ak renmen. Li di m\u0027 jan nou menm tou nou toujou chonje m\u0027, jan nou anvi w\u00E8 m\u0027, menm jan mwen menm mwen anvi w\u00E8 nou."
        },
        {
          "text": "Konsa, fr\u00E8 m\u0027 yo, nan mitan tout fikilte ak tout lafliksyon mwen yo, sa te ban m\u0027 kouraj l\u00E8 m\u0027 tande jan n\u0027ap kenbe f\u00E8m nan lafwa."
        },
        {
          "text": "Se koulye a m\u0027ap viv tout bon, paske nou menm, moun Tesalonik, nou rete f\u00E8m nan lavi n\u0027ap mennen ansanm ak Kris la."
        },
        {
          "text": "Mwen pa konn ki jan pou m\u0027 di Bondye m\u00E8si pou nou, t\u00E8lman nou f\u00E8 k\u00E8 m\u0027 kontan devan li."
        },
        {
          "text": "Lajounen kou lannwit, m\u0027ap mande ak tout k\u00E8 mwen pou Bondye ban m\u0027 chans yon l\u00E8 vizite nou ank\u00F2, pou m\u0027 ka fin moutre nou sa nou manke nan lafwa a toujou."
        },
        {
          "text": "Mwen mande Bondye, Papa nou, ansanm ak Jezikri, Sey\u00E8 nou, pou yo louvri yon chemen pou mwen pou m\u0027 ka vin w\u00E8 nou."
        },
        {
          "text": "Mwen mande Sey\u00E8 a pou nou gen plis renmen yonn pou l\u00F2t ak pou tout moun, menm jan mwen renmen nou."
        },
        {
          "text": "Konsa, nou menm moun Tesalonik, Kris la va f\u00F2tifye k\u00E8 nou pou nou ka san repw\u00F2ch devan Bondye, Papa nou, tankou moun k\u0027ap viv apa pou li jouk l\u00E8 Jezikri, Sey\u00E8 nou an, va vini ansanm ak tout moun pa l\u0027 yo."
        }
      ]
    },
    {
      "VERS": [
        {
          "text": "Fr\u00E8 m\u0027 yo, mwen te moutre nou ki jan pou n\u0027 mennen bak nou si nou vle f\u00E8 Bondye plezi. Wi, mwen konnen se konsa n\u0027ap viv vre. Men, koulye a m\u0027ap mande nou, nan non Sey\u00E8 Jezi a, tanpri chache viv pi byen toujou."
        },
        {
          "text": "Nou konnen tou sa m\u0027 te moutre nou, av\u00E8k otorite Sey\u00E8 Jezi te ban mwen an."
        },
        {
          "text": "Men sa Bondye vle pou nou: Se pou nou viv apa pou Bondye, pou nou pa lage k\u00F2 nou nan imoralite."
        },
        {
          "text": "Se pou chak gason konn chwazi madanm li yon jan ki respektab, ki dak\u00F2 ak volonte Bondye."
        },
        {
          "text": "Pa kite move lanvi pouse nou tankou moun l\u00F2t nasyon yo ki pa konnen Bondye."
        },
        {
          "text": "Nan bagay sa a, ankenn gason pa dwe f\u00E8 fr\u00E8 l\u0027 lapenn, ni f\u00E8 l\u0027 lenjistis. Mwen deja di nou sa, mwen te ban nou kont av\u00E8tisman sou sa: Sey\u00E8 a gen pou peni moun ki f\u00E8 bagay konsa."
        },
        {
          "text": "Bondye pa rele nou pou nou viv nan vye kondisyon l\u00E8d. Men, li rele nou pou nou viv yon jan ki dak\u00F2 ak volonte li."
        },
        {
          "text": "Se pout\u00E8t sa, moun ki pa asepte paw\u00F2l sa a, se pa paw\u00F2l l\u00E8z\u00F2m li pa koute, se paw\u00F2l Bondye ki ban nou Sentespri l\u0027 la menm li pa koute."
        },
        {
          "text": "Kanta renmen nou dwe genyen pou fr\u00E8 n\u0027 yo, mwen pa bezwen ekri nou sou sa. Paske, se Bondye menm ki te moutre nou ki jan nou dwe yonn renmen l\u00F2t."
        },
        {
          "text": "Mwen konnen se konsa menm n\u0027ap aji av\u00E8k tout fr\u00E8 yo nan tout peyi Masedwan lan. Men, m\u0027ap mande nou, fr\u00E8 m\u0027 yo, pou nou chache viv pi byen toujou."
        },
        {
          "text": "Chache viv ak k\u00E8 poze. Okipe zaf\u00E8 pa nou. Travay ak men nou pou nou pa rete sou kont moun."
        },
        {
          "text": "Konsa, moun ki pa kw\u00E8 nan Kris la va respekte nou, epi nou menm, nou p\u0027ap rete sou kont pesonn."
        },
        {
          "text": "Fr\u00E8 m\u0027 yo, sou keksyon moun ki mouri deja yo, mwen ta renmen nou konn verite a, pou nou pa gen lapenn tankou l\u00F2t moun yo ki pa gen espwa nan Sey\u00E8 a."
        },
        {
          "text": "Menm jan nou kw\u00E8 Jezi te mouri epi li te leve soti vivan ank\u00F2 a, konsa tou, se pou n\u0027 kw\u00E8 tout moun ki te gen konfyans nan li l\u00E8 yo te mouri, Bondye va f\u00E8 yo tounen ansanm ak Jezi."
        },
        {
          "text": "Dapre sa Sey\u00E8 a te moutre m\u0027 lan, men sa m\u0027ap di nou: Nou menm k\u0027ap vivan toujou l\u00E8 Sey\u00E8 a va vini an, nou p\u0027ap pran devan moun ki mouri deja yo."
        },
        {
          "text": "L\u00E8 sa a, n\u0027a tande yon gwo l\u00F2d pase, n\u0027a tande vwa ch\u00E8f zanj lan ansanm ak kout klewon Bondye a: epi Sey\u00E8 a menm va desann sot nan sy\u00E8l la. Moun ki te mete konfyans yo nan Kris la l\u00E8 yo te mouri, se yo ki va leve soti vivan an premye."
        },
        {
          "text": "Apre sa, nou menm ki va vivan toujou l\u00E8 sa a, y\u0027ap vin pran nou, nou menm ansanm ak moun ki soti vivan nan lanm\u00F2 yo, y\u0027ap mete nou sou nwaj yo pou n\u0027 al kontre Sey\u00E8 a anwo a. Konsa, nou tout n\u0027ap toujou ansanm ak Sey\u00E8 a."
        },
        {
          "text": "Se pou nou yonn ankouraje l\u00F2t ak paw\u00F2l sa yo."
        }
      ]
    },
    {
      "VERS": [
        {
          "text": "Fr\u00E8 m\u0027 yo, mwen pa bezwen ekri nou pou m\u0027 f\u00E8 nou konnen ni ki l\u00E8, ni ki jou bagay sa yo gen pou rive."
        },
        {
          "text": "Nou menm nou konn sa byen: Jou Sey\u00E8 a gen pou l\u0027 vin sou nou tankou yon v\u00F2l\u00F2 k\u0027ap vin nan mitan lannwit."
        },
        {
          "text": "L\u00E8 n\u0027ap tande moun ap di: Gen lap\u00E8 toupatou, tout bagay byen sou kontw\u00F2l, se l\u00E8 sa a, san nou pa atann, n\u0027ap w\u00E8 k\u00F2l\u00E8 Bondye a tonbe sou yo pou detwi yo. Se tankou l\u00E8 doul\u00E8 tranche sezi yon fanm ansent. p\u0027ap gen chape pou yo."
        },
        {
          "text": "Men nou menm, fr\u00E8 m\u0027 yo, nou pa moun k\u0027ap viv nan f\u00E8nwa. Jou sa a p\u0027ap vin sou nou tankou yon v\u00F2l\u00E8, san nou pa atann."
        },
        {
          "text": "Paske, nou tout se moun k\u0027ap viv nan limy\u00E8, nan gwo lajounen. Nou pa moun k\u0027ap viv nan lannwit, nan f\u00E8nwa!"
        },
        {
          "text": "Se sak f\u00E8, piga nou d\u00F2mi tankou l\u00F2t yo. Pa kite d\u00F2mi pran nou. Kenbe t\u00E8t nou anplas."
        },
        {
          "text": "Se lannwit moun d\u00F2mi. Se lannwit tou moun sou."
        },
        {
          "text": "Men nou menm, nou se moun k\u0027ap viv lajounen, se pou nou toujou kenbe t\u00E8t nou anplas. Ann pran konfyans nou gen nan Bondye a ak renmen nou gen nan k\u00E8 nou tankou yon plak pwot\u00E8j pou lestonmak nou. Ann pran espwa nou genyen nan Jezi k\u0027ap vin delivre nou n\u00E8t la, ann mete l\u0027 tankou yon kas an f\u00E8 nan t\u00E8t nou."
        },
        {
          "text": "Paske, Bondye pa t\u0027 chwazi nou pou nou te tonbe anba k\u00F2l\u00E8 li, men pou n\u0027 te ka delivre, gremesi Jezikri, Sey\u00E8 nou an."
        },
        {
          "text": "Jezi te mouri pou n\u0027 te ka viv ansanm ak li. Konsa, kit nou mouri deja, kit nou vivan toujou l\u00E8 la vini an, nou tout n\u0027ap toujou ansanm ak li."
        },
        {
          "text": "Se pout\u00E8t sa, annou yonn ankouraje l\u00F2t, yonn ede l\u00F2t, jan nou deja ap f\u00E8 l\u0027 la."
        },
        {
          "text": "Fr\u00E8 m\u0027 yo, m\u0027ap mande nou pou nou gen anpil resp\u00E8 pou moun k\u0027ap travay nan mitan nou yo, moun Sey\u00E8 a chwazi pou dirije nou, pou ankouraje nou."
        },
        {
          "text": "Se pou nou gen anpil konsiderasyon pou yo, se pou nou renmen yo pout\u00E8t travay y\u0027ap f\u00E8 a. Se pou nou viv byen ak k\u00E8 poze yonn ak l\u00F2t."
        },
        {
          "text": "M\u0027ap mande nou tou, fr\u00E8 m\u0027 yo, pou nou rele d\u00E8y\u00E8 moun k\u0027ap f\u00E8 parese yo. Ankouraje sa ki yon ti jan fr\u00E8t yo, ede sa ki f\u00E8b yo. Se pou nou pran pasyans ak tout moun."
        },
        {
          "text": "Pa kite pesonn rann mal pou mal. Okontr\u00E8, toujou chache f\u00E8 sa ki byen yonn pou l\u00F2t ak sa ki byen pou tout moun."
        },
        {
          "text": "Se pou k\u00E8 nou toujou kontan."
        },
        {
          "text": "Pa janm sispann lapriy\u00E8."
        },
        {
          "text": "Di Bondye m\u00E8si pou tout bagay. Se sa Bondye mande nou, nou menm ki mete konfyans nou nan Jezikri."
        },
        {
          "text": "Pa antrave travay Sentespri a."
        },
        {
          "text": "Pa meprize paw\u00F2l moun k\u0027ap bay mesaj ki soti nan Bondye."
        },
        {
          "text": "Egzaminen tout bagay byen, kenbe sa ki bon."
        },
        {
          "text": "Egzante tou sa ki mal."
        },
        {
          "text": "Mwen mande Bondye ki bay k\u00E8 poze a pou l\u0027 f\u00E8 nou fav\u00E8 pou nou viv pou li n\u00E8t ale. Konsa, l\u00E8 Jezikri, Sey\u00E8 nou an, va vini, li p\u0027ap jwenn nou ak ankenn defo, ni nan k\u00F2 nou, ni nan lespri nou ni nan nanm nou."
        },
        {
          "text": "Bondye ki rele nou an va f\u00E8 sa pou nou, paske li toujou kenbe paw\u00F2l li."
        },
        {
          "text": "Fr\u00E8 m\u0027 yo, lapriy\u00E8 pou mwen tou."
        },
        {
          "text": "Di tout fr\u00E8 yo bonjou, bo yo pou mwen tankou moun k\u0027ap viv pou Bondye konn f\u00E8 l\u0027 la."
        },
        {
          "text": "Tanpri souple, nan non Sey\u00E8 a, li l\u00E8t sa a bay tout fr\u00E8 yo."
        },
        {
          "text": "Se pou benediksyon Jezikri, Sey\u00E8 nou an, toujou la av\u00E8k nou."
        }
      ]
    }
  ]
}