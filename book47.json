{
  "-bnumber": "48",
  "CHAPTER": [
    {
      "VERS": [
        {
          "text": "Mwen menm P\u00F2l, se pa moun ki te chwazi m\u0027, ni Bondye pa t\u0027 voye yon moun chwazi m\u0027, men se Jezikri menm ki te chwazi m\u0027 pou s\u00E8vi ap\u00F2t, ansanm ak Bondye Papa a ki te f\u00E8 l\u0027 leve soti vivan nan lanm\u00F2."
        },
        {
          "text": "Tout fr\u00E8 ki isit la yo mete t\u00E8t ansanm av\u00E8 m\u0027 pou ekri l\u00E8t sa a pou tout legliz ki nan peyi Galasi yo."
        },
        {
          "text": "Nou mande Bondye, Papa nou, ansanm ak Jezikri, Sey\u00E8 a, pou yo ban nou benediksyon ak k\u00E8 poze."
        },
        {
          "text": "Dapre volonte Bondye, Papa nou, Kris la te bay t\u00E8t li pou peche nou yo, pou l\u0027 te ka delivre nou anba move tan mechan ki sou lat\u00E8 koulye a."
        },
        {
          "text": "Lwanj pou Bondye pou tout tan! Am\u00E8n."
        },
        {
          "text": "Mwen sezi w\u00E8 jan nou prese vire do bay Bondye ki te rele nou, gremesi Kris la, pou n\u0027 al swiv yon l\u00F2t kalite bon nouv\u00E8l."
        },
        {
          "text": "Pou di vre, pa gen okenn l\u00F2t bon nouv\u00E8l. Men, mwen di sa paske gen moun k\u0027ap plede chaje t\u00E8t nou, ki vle chanje anpil bagay nan bon nouv\u00E8l Kris la."
        },
        {
          "text": "Enben, si yon moun ta vin anonse nou yon l\u00F2t bon nouv\u00E8l ki pa menm ak sa nou te anonse nou an, moun sa a li te m\u00E8t se mwen menm, osinon yon zanj ki soti nan sy\u00E8l, madichon pou li!"
        },
        {
          "text": "Mwen deja di nou sa, koulye a m\u0027ap repete nou sa ank\u00F2: si yon moun vin anonse nou yon bon nouv\u00E8l ki pa menm ak sa nou te resevwa a, madichon pou li!"
        },
        {
          "text": "L\u00E8 mwen di sa, \u00E8ske sa vle di se fav\u00E8 moun m\u0027ap chache? Non. Se fav\u00E8 Bondye m\u0027ap chache. Eske se plezi m\u0027ap chache f\u00E8 l\u00E8z\u00F2m plezi? Si m\u0027 t\u0027ap chache f\u00E8 l\u00E8z\u00F2m plezi, se pa Kris la mwen ta ap s\u00E8vi."
        },
        {
          "text": "M\u0027ap di nou sa, fr\u00E8 m\u0027 yo, bon nouv\u00E8l m\u0027ap anonse a pa soti nan moun."
        },
        {
          "text": "Paske mwen menm, mwen pa t\u0027 resevwa l\u0027 nan men pesonn, ni se pa yon moun ki te moutre m\u0027 li. Men, se Jezikri menm ki te f\u00E8 m\u0027 konnen li."
        },
        {
          "text": "Nou tande pale sa m\u0027 te konn f\u00E8 nan tan lontan, l\u00E8 m\u0027 te nan relijyon jwif yo. Nou konnen jan m\u0027 te san pitye l\u00E8 m\u0027 t\u0027ap p\u00E8sekite legliz Bondye a, jan m\u0027 t\u0027ap chache kraze li."
        },
        {
          "text": "Nan relijyon jwif yo mwen te pi f\u00F2 pase anpil moun nan ras mwen ki te menm laj av\u00E8 mwen. Mwen te pi cho pase yo pou defann koutim zans\u00E8t nou yo."
        },
        {
          "text": "Men, Bondye f\u00E8 m\u0027 fav\u00E8 l\u0027, li mete m\u0027 apa depi nan vant manman m\u0027, li rele m\u0027 pou m\u0027 te ka s\u00E8vi li."
        },
        {
          "text": "Konsa, l\u00E8 se te lide l\u0027 pou l\u0027 te f\u00E8 m\u0027 konnen Pitit li a, pou m\u0027 te ka anonse bon nouv\u00E8l li a nan mitan moun ki pa jwif yo, wi, l\u00E8 sa a, mwen pa t\u0027 al mande pesonn kons\u00E8y."
        },
        {
          "text": "Mwen pa t\u0027 moute Jerizal\u00E8m non plis pou m\u0027 al w\u00E8 moun ki te ap\u00F2t anvan m\u0027 yo. Men, mwen te pati la menm pou peyi Arabi. Apre sa, mwen tounen tounen m\u0027 lavil Damas."
        },
        {
          "text": "Sou twazan, mwen moute lavil Jerizal\u00E8m pou m\u0027 te f\u00E8 konesans ak Py\u00E8. Mwen rete kenz jou lakay li."
        },
        {
          "text": "L\u00E8 sa a, mwen pa t\u0027 w\u00E8 okenn nan l\u00F2t ap\u00F2t yo, esepte Jak, fr\u00E8 Sey\u00E8 a."
        },
        {
          "text": "Sa m\u0027ap ekri nou la a, se vre wi. Mwen pran Bondye pou temwen, mwen p\u0027ap bay manti."
        },
        {
          "text": "Apre sa, mwen te ale nan peyi Siri ak Silisi."
        },
        {
          "text": "Pandan tout tan sa a, manm legliz Kris la ki te nan peyi Jide a pa t\u0027 ank\u00F2 rekon\u00E8t mwen."
        },
        {
          "text": "Yo te s\u00E8lman konn tande moun ap di yo: Nonm ki t\u0027ap pesekite nou nan tan lontan an, koulye a men l\u0027ap mache anonse bon nouv\u00E8l li te vle kraze a."
        },
        {
          "text": "Yo t\u0027ap f\u00E8 lwanj Bondye pou t\u00E8t mwen."
        }
      ]
    },
    {
      "VERS": [
        {
          "text": "Apre sa, kat\u00F2z lanne te pase anvan m\u0027 te moute lavil Jerizal\u00E8m ank\u00F2, fwa sa a ansanm ak Banabas. Mwen te mennen Tit av\u00E8 m\u0027 tou."
        },
        {
          "text": "Kif\u00E8 m\u0027 te moute a, se paske Bondye te f\u00E8 m\u0027 konnen pou m\u0027 te f\u00E8 sa. Nan yon reyinyon mwen te gen apa ak dirijan yo, mwen mete devan yo bon nouv\u00E8l mwen t\u0027ap anonse moun ki pa jwif yo. Mwen pa t\u0027 vle pou ni travay mwen te fin f\u00E8 a, ni travay mwen t\u0027ap f\u00E8 a pase pou anyen."
        },
        {
          "text": "Enben, Tit ki te av\u00E8 m\u0027 lan, se moun peyi Lagr\u00E8s li ye: yo pa t\u0027 egzije l\u0027 sikonsi,"
        },
        {
          "text": "atout k\u00E8k swadizan fr\u00E8 ki te fofile k\u00F2 yo nan mitan nou te vle yo sikonsi li. Moun sa yo te glise k\u00F2 yo nan mitan nou tankou espyon k\u0027ap veye lib\u00E8te nou gen nan Jezi Kris la. Yo te vle f\u00E8 nou tounen esklav ank\u00F2."
        },
        {
          "text": "Nou pa janm ba yo pye sou nou pou n\u0027 te ka defann verite ki nan bon nouv\u00E8l la pou nou menm, moun Galasi."
        },
        {
          "text": "Moun ki te pase pou ch\u00E8f yo, mwen pa bezwen konnen sa yo te ye vre, paske Bondye pa gade sou figi moun-wi, moun ki te pase pou ch\u00E8f yo, yo pa t\u0027 f\u00E8 m\u0027 okenn l\u00F2t egzijans."
        },
        {
          "text": "Okontr\u00E8, yo w\u00E8 Bondye te renm\u00E8t mwen travay anonse bon nouv\u00E8l la bay moun ki pa jwif yo, menm jan li te renm\u00E8t Py\u00E8 travay anonse l\u0027 bay jwif yo."
        },
        {
          "text": "Paske, Bondye ki te mete Py\u00E8 apa pou s\u00E8vi ap\u00F2t pou jwif yo, se li menm ki te mete m\u0027 apa tou pou m\u0027 te ka s\u00E8vi ap\u00F2t pou moun ki pa jwif yo."
        },
        {
          "text": "L\u00E8 sa a, Jak, Py\u00E8 ak Jan ki te pase pou ch\u00E8f nan legliz la, yo te rekon\u00E8t se Bondye ki te ban m\u0027 travay sa a, yo bay Banabas ak mwen lanmen tankou asosye. Nou tonbe dak\u00F2 pou Banabas ak mwen al travay nan mitan moun ki pa jwif yo, pou yo menm y\u0027 al travay ak jwif yo."
        },
        {
          "text": "Yon s\u00E8l bagay yo te mande nou: se pou n\u0027 te toujou chonje p\u00F2v ki nan legliz yo. Nou pa t\u0027 janm manke f\u00E8 sa."
        },
        {
          "text": "Men, l\u00E8 Py\u00E8 te vini lavil Anti\u00F2ch, mwen te f\u00E8 yon bout ak li devan tout moun, paske sa l\u0027 te f\u00E8 a pa t\u0027 bon."
        },
        {
          "text": "L\u00E8 l\u0027 te f\u00E8k rive, li t\u0027ap manje byen pw\u00F2p ak fr\u00E8 ki pa jwif yo. Men, l\u00E8 moun Jak te voye yo vin rive, li mete k\u00F2 l\u0027 sou kote, li refize manje ak fr\u00E8 ki pa jwif yo, paske li te p\u00E8 patizan moun sikonsi yo."
        },
        {
          "text": "L\u00F2t fr\u00E8 jwif yo te k\u00F2manse f\u00E8 menm jan ak li. Ata Banabas te pran tou. Li t\u0027ap swiv yo nan ipokrizi sa a."
        },
        {
          "text": "L\u00E8 m\u0027 w\u00E8 yo pa t\u0027ap mache dwat dapre verite ki nan bon nouv\u00E8l la, mwen di Py\u00E8 devan tout moun: Ou menm ki jwif, ou pa t\u0027 viv isit la tankou jwif, men tankou moun ki pa jwif. Poukisa j\u00F2di a w\u0027ap f\u00F2se fr\u00E8 ki pa jwif yo pou yo viv tankou jwif?"
        },
        {
          "text": "Nou menm, nou se jwif natif natal, nou pa soti nan ras moun l\u00F2t nasyon yo k\u0027ap plede f\u00E8 peche."
        },
        {
          "text": "Men, nou konnen se pa paske yon moun f\u00E8 tou sa lalwa jwif yo mande kif\u00E8 li inonsan devan Bondye, men se l\u00E8 li mete konfyans li nan Jezikri Bondye va f\u00E8 l\u0027 gras. Se pout\u00E8t sa, nou menm tou, nou te mete konfyans nou nan Jezikri. Konsa, se pa paske nou te f\u00E8 sa lalwa jwif yo mande kif\u00E8 Bondye f\u00E8 nou gras, men se paske nou te mete konfyans nou nan li. Bondye p\u0027ap f\u00E8 pesonn gras paske li f\u00E8 sa lalwa mande."
        },
        {
          "text": "Men, si antan m\u0027ap chache pou Bondye f\u00E8 m\u0027 gras gremesi Kris la, moun w\u00E8 m\u0027ap f\u00E8 peche menm jan ak moun l\u00F2t nasyon yo, \u00E8ske sa vle di se nan avantaj peche a Kris la ap travay? Non, yo pa ka di sa."
        },
        {
          "text": "Paske, si m\u0027ap rebati sa m\u0027 te kraze a, mwen tou moutre se dezobeyi m\u0027ap dezobeyi lalwa."
        },
        {
          "text": "Annegad lalwa, mwen se yon moun ki mouri, epi se lalwa a menm ki touye m\u0027 pou m\u0027 ka viv pou Bondye. Mwen mouri kloure ansanm ak Kris la sou kwa a."
        },
        {
          "text": "Se sak f\u00E8, se pa mwen k\u0027ap viv ank\u00F2, se Kris la k\u0027ap viv nan mwen: lavi m\u0027ap mennen nan k\u00F2 m\u0027 koulye a, m\u0027ap viv li nan konfyans mwen gen nan Pitit Bondye a ki te renmen m\u0027 sit\u00E8lman li te rive bay lavi l\u0027 pou mwen."
        },
        {
          "text": "Mwen pa voye fav\u00E8 Bondye f\u00E8 m\u0027 lan jete. Paske, si lalwa ka f\u00E8 Bondye f\u00E8 yon moun gras, enben, Kris la mouri pou gremesi."
        }
      ]
    },
    {
      "VERS": [
        {
          "text": "Nou menm moun peyi Galasi, ala s\u00F2t nou s\u00F2t! Kil\u00E8s nou kite pran t\u00E8t nou konsa, nou menm ki te konnen tout ti detay sou jan Kris la te mouri sou kwa a?"
        },
        {
          "text": "Mwen ta renmen nou reponn yon s\u00E8l ti keksyon sa a ban mwen: Eske se paske nou te f\u00E8 tou sa lalwa a te mande kif\u00E8 nou te resevwa Lespri Bondye a, osinon \u00E8ske se paske nou te tande bon nouv\u00E8l la?"
        },
        {
          "text": "Ki jan nou f\u00E8 egare konsa? Nou konmanse ak pouvwa Lespri Bondye a, koulye a nou vle fini ak pw\u00F2p f\u00F2s kouraj nou?"
        },
        {
          "text": "Eske se pou gremesi nou te f\u00E8 esperyans sa yo? Non, se pa vre, se pa ka pou gremesi."
        },
        {
          "text": "L\u00E8 Bondye ban nou Lespri l\u0027, l\u00E8 li f\u00E8 mirak sa yo nan mitan nou, \u00E8ske li f\u00E8 sa paske nou f\u00E8 sa lalwa mande, osinon paske nou mete konfyans nou nan li l\u00E8 nou tande bon nouv\u00E8l la?"
        },
        {
          "text": "Men sa ki ekri nan Liv la menm: Abraram te mete konfyans li nan Bondye. Se pout\u00E8t sa Bondye te f\u00E8 l\u0027 gras."
        },
        {
          "text": "Konsa, se pou nou konprann sa byen: Moun ki mete konfyans yo nan Bondye, se yo menm ki pitit Abraram."
        },
        {
          "text": "Moun ki te ekri nan Liv la te w\u00E8 davans Bondye t\u0027ap f\u00E8 moun ki pa jwif yo gras tou pout\u00E8t konfyans yo ta gen nan li. Se konsa li bay Abraram bon nouv\u00E8l sa a davans tou: Gremesi ou, tout nasyon sou lat\u00E8 va jwenn benediksyon."
        },
        {
          "text": "Se paske Abraram te mete konfyans li nan Bondye kif\u00E8 Bondye te beni li. Konsa, tout moun ki mete konfyans yo nan Bondye va resevwa benediksyon Bondye a ansanm ak Abraram."
        },
        {
          "text": "Moun ki mete nan lide yo lalwa a ka sove yo, yo anba madichon. Men sa ki ekri nan Liv la: Madichon pou tout moun ki pa f\u00E8 tou sa ki ekri nan Liv lalwa a tout tan."
        },
        {
          "text": "Lalwa pa kapab f\u00E8 Bondye f\u00E8 pesonn gras. Se bagay ki kl\u00E8. Men sa ki ekri nan Liv la: Moun Bondye f\u00E8 gras paske yo gen konfyans nan li, se yo menm ki va gen lavi."
        },
        {
          "text": "Lalwa pa gen anyen pou l\u0027 w\u00E8 ak lafwa. Okontr\u00E8, men sa ki ekri nan Liv la: Moun k\u0027ap f\u00E8 tou sa lalwa mande a va jwenn lavi ladan l\u0027."
        },
        {
          "text": "Kris la delivre nou anba madichon lalwa l\u00E8 li te pran madichon an nan plas nou. Se konsa sa te ekri nan Liv la: Madichon pou moun yo pandye sou bwa a."
        },
        {
          "text": "Sa te f\u00E8t konsa pou moun ki pa jwif yo te ka rive resevwa benediksyon Bondye te pwom\u00E8t Abraram lan gremesi Jezikri, pou nou tout te ka resevwa Lespri Bondye te pwom\u00E8t la, paske nou te mete konfyans nou nan li."
        },
        {
          "text": "Fr\u00E8 m\u0027 yo, mwen pral pran egzanp sou yon bagay ki rive chak jou: L\u00E8 yon moun f\u00E8 testaman l\u0027 byen f\u00E8t, pesonn pa ka kase l\u0027, ni pesonn pa ka ajoute anyen ladan li."
        },
        {
          "text": "Enben, Bondye te f\u00E8 pwom\u00E8s sa yo pou Abraram ak pitit pitit li a. Yo pa t\u0027 ekri: ak pitit pitit li yo, tankou si yo te vle pale sou anpil moun, men yo ekri: ak pitit pitit ou a. Yo t\u0027ap pale sou yon s\u00E8l moun, moun sa a se te Kris la."
        },
        {
          "text": "Men sa mwen vle di: Bondye te f\u00E8 testaman sa a, epi li te pwom\u00E8t li t\u0027ap kenbe li. Lalwa a menm te vini katsantrant (430) an apre sa. Se sak f\u00E8, lalwa a pa kapab kase testaman sa a, ni li pa kapab f\u00E8 pwom\u00E8s la tonbe."
        },
        {
          "text": "Paske, si kado Bondye bay la te chita sou lalwa Moyiz la, se pa ta yon pwom\u00E8s ank\u00F2 kado a ta ye. Men, Bondye te bay Abraram fav\u00E8 sa a paske li te pwom\u00E8t li sa."
        },
        {
          "text": "Poukisa yo te bay lalwa a menm? Yo te ajoute lalwa a pou l\u0027 te ka f\u00E8 nou konnen bagay ki kont volonte Bondye. Lalwa a te f\u00E8t pou l\u0027 te la toutotan pitit pitit Abraram lan pa t\u0027 ank\u00F2 vini, paske se pou li Bondye te f\u00E8 pwom\u00E8s la. Se zanj Bondye yo ki te bay lalwa, epi se yon nonm ki te s\u00E8vi ent\u00E8medy\u00E8."
        },
        {
          "text": "L\u00E8 yon moun pou kont li, li pa bezwen ent\u00E8medy\u00E8. Bondye pou kont li."
        },
        {
          "text": "Eske lalwa Moyiz la kont pwom\u00E8s Bondye yo? Men non. Si zanj yo te bay yon lalwa ki te kapab bay moun lavi, enben, lalwa sa a ta kapab f\u00E8 Bondye f\u00E8 moun gras."
        },
        {
          "text": "Men, Liv la di: Tout bagay anba pouvwa peche a. Konsa, moun ki gen lafwa, se yo ki va resevwa kado Bondye te pwom\u00E8t yo, paske yo te mete konfyans yo nan Jezikri."
        },
        {
          "text": "Anvan l\u00E8 a te rive pou n\u0027 te ka gen konfyans, lalwa te kenbe nou prizonye anba men l\u0027, jouk tan pou Bondye te devwale kalite konfyans sa a."
        },
        {
          "text": "Konsa, lalwa te tankou yon moun ki la pou veye nou, jouk l\u00E8 Kris la te gen pou vini pou n\u0027 te ka kw\u00E8 nan li pou Bondye te f\u00E8 nou gras."
        },
        {
          "text": "Men koulye a, l\u00E8 a rive pou nou gen konfyans nan Kris la; nou pa anba men moun ki t\u0027ap veye nou an ank\u00F2."
        },
        {
          "text": "Se paske nou gen konfyans nan Jezikri kif\u00E8 nou se pitit Bondye."
        },
        {
          "text": "Nou tout, nou te resevwa bat\u00E8m pou n\u0027 te ka viv ansanm ak Kris la, nou mete sou nou kalite ki nan Kris yo."
        },
        {
          "text": "Koulye a pa gen diferans ant moun ki jwif ak moun ki pa jwif, pa gen diferans ant moun ki esklav ak moun ki pa esklav, ant fanm ak gason. Nou tout nou f\u00E8 yonn nan Jezikri."
        },
        {
          "text": "Si ou se moun Kris la, enben ou se pitit pitit Abraram. Ou gen pou resevwa eritaj Bondye te pwom\u00E8t la."
        }
      ]
    },
    {
      "VERS": [
        {
          "text": "Enben! Men sa m\u0027 vle di: Pitit ki pou resevwa byen papa li a, toutotan li piti toujou, y\u0027ap trete l\u0027 menm jan yo trete yon esklav, atout se li menm ki m\u00E8t tout bagay."
        },
        {
          "text": "Toutotan li timoun toujou, li sou l\u00F2d moun k\u0027ap okipe l\u0027 la, moun k\u0027ap regle zaf\u00E8 l\u0027 pou li a, jouk l\u00E8 papa a te fikse a rive."
        },
        {
          "text": "Nou menm tou, toutotan nou te tankou timoun, nou te esklav tout lide ki t\u0027ap mennen l\u00E8z\u00F2m nan lemonn."
        },
        {
          "text": "Men, l\u00E8 l\u00E8 a rive, Bondye te voye pw\u00F2p pitit li. Li soti nan vant yon fanm, li viv anba lalwa jwif yo,"
        },
        {
          "text": "pou l\u0027 te ka delivre tout moun ki te anba lalwa pou n\u0027 te kapab vin pitit Bondye."
        },
        {
          "text": "Pou f\u00E8 nou w\u00E8 nou se pitit li tout bon, Bondye te voye Lespri Pitit li a k\u0027ap rele: Papa, nan k\u00E8 nou."
        },
        {
          "text": "Konsa, ou pa esklav ank\u00F2, ou se yon pitit. Si ou se yon pitit Bondye, Bondye va ba ou tout byen li sere pou pitit li yo."
        },
        {
          "text": "Nan tan lontan, nou pa t\u0027 konnen Bondye, nou te esklav yon bann bondye ki pa t\u0027 Bondye."
        },
        {
          "text": "Men, koulye a nou rive konn Bondye, ou pito koulye a Bondye konnen nou, kouman nou f\u00E8 vle tounen al jwenn ti lespri sa yo ki tou f\u00E8b, tou mizerab? Ki jan pou nou vle tounen esklav yo ank\u00F2?"
        },
        {
          "text": "Ki jan f\u00E8 gen jou, gen mwa, gen sezon, gen lanne ki gen pi konsekan pou nou pase l\u00F2t?"
        },
        {
          "text": "Mwen p\u00E8 pou nou anpil. Gen l\u00E8 mwen te travay mal nan mitan nou? Se sa m\u0027ap mande mwen."
        },
        {
          "text": "Fr\u00E8 m\u0027 yo, tanpri souple. Se pou nou vin tankou m\u0027, menm jan mwen menm tou mwen te vini tankou nou. Nou pa janm f\u00E8 m\u0027 okenn t\u00F2."
        },
        {
          "text": "Nou chonje kisa ki te f\u00E8 m\u0027 anonse nou bon nouv\u00E8l la pou premye fwa a? Se paske m\u0027 te malad."
        },
        {
          "text": "L\u00E8 sa a, malgre maladi m\u0027 lan ta ka yon epr\u00E8v pou nou, nou pa t\u0027 meprize m\u0027, ni nou pa t\u0027 repouse mwen. Okontr\u00E8, nou te resevwa m\u0027 tankou si m\u0027 te yon zanj Bondye, tankou si se Jezikri menm m\u0027 te ye."
        },
        {
          "text": "L\u00E8 sa a, nou pa t\u0027 manke kontan! Kisa ki rive nou konsa? Mwen ka di sa pou nou: si nou te gen pou n\u0027 te rache je nou ban mwen, nou ta f\u00E8 li."
        },
        {
          "text": "Men koulye a, \u00E8ske mwen tounen yon l\u00E8nmi pou nou paske m\u0027ap di nou laverite?"
        },
        {
          "text": "L\u00F2t moun sa yo enterese anpil nan nou, men lide yo gen d\u00E8y\u00E8 t\u00E8t yo pa bon menm. Yo ta vle separe nou av\u00E8 m\u0027 pou nou ka enterese nan yo ase."
        },
        {
          "text": "Sa bon pou nou enterese nan l\u00F2t moun tou, men f\u00F2k nou pa gen move lide nan t\u00E8t nou. Wi, se pou nou toujou enterese nan l\u00F2t moun, menm l\u00E8 mwen pa nan mitan nou."
        },
        {
          "text": "Pitit mwen yo, m\u0027ap soufri anpil pou nou toujou, tankou yon manman k\u0027ap soufri doul\u00E8 tranche, m\u0027ap soufri pou nou jouk tan Kris la va fin f\u00F2me n\u00E8t nan nou."
        },
        {
          "text": "Jan m\u0027 ta renmen b\u00F2 kote nou koulye a pou m\u0027 ta ka pale yon l\u00F2t jan av\u00E8k nou! Se pa ti kras p\u00E8 mwen p\u00E8 pou nou!"
        },
        {
          "text": "Many\u00E8 di m\u0027, nou menm ki vle rete anba lalwa a: gen l\u00E8 nou pa konprann sa lalwa a di?"
        },
        {
          "text": "Li di nou konsa: Abraram te gen de pitit gason, yonn av\u00E8k fanm ki te esklav la, yon l\u00F2t av\u00E8k fanm ki pa t\u0027 esklav la."
        },
        {
          "text": "Pitit fanm ki te esklav la te f\u00E8t dapre egzijans lach\u00E8, men pitit fanm ki pa t\u0027 esklav la te f\u00E8t dapre pwom\u00E8s Bondye."
        },
        {
          "text": "Nou ka pran istwa sa a pou yon parab\u00F2l: de fanm sa yo se de kontra. Aga se kontra ki te f\u00E8t sou M\u00F2n Sinayi a. Tout pitit li yo se esklav yo ye."
        },
        {
          "text": "Aga se M\u00F2n Sinayi nan peyi Arabi. Li koresponn ak lavil Jerizal\u00E8m ki la koulye a nan esklavaj ak tout pitit li yo."
        },
        {
          "text": "Men, Jerizal\u00E8m ki nan sy\u00E8l la, li lib. Se li menm ki manman nou."
        },
        {
          "text": "Men sa ki ekri nan Liv la: F\u00E8 k\u00E8 ou kontan, ou menm fanm ki pa t\u0027 ka f\u00E8 pitit! Rele! F\u00E8 tout moun konnen jan ou kontan, ou menm ki pa t\u0027 janm konnen doul\u00E8 tranche! Paske, fanm gason pa t\u0027 okipe a ap gen plis pitit pase fanm ki gen mari."
        },
        {
          "text": "Koulye a, fr\u00E8 m\u0027 yo, nou tankou Izarak: nou se pitit Bondye jan l\u0027 te pwom\u00E8t la."
        },
        {
          "text": "Nan tan Abraram, pitit ki te f\u00E8t dapre egzijans lach\u00E8 a t\u0027ap p\u00E8sekite pitit ki te f\u00E8t dapre Lespri Bondye a. Se konsa sa ye koulye a tou."
        },
        {
          "text": "Men, kisa ki ekri nan Liv la? Liv la di: Mete esklav la dey\u00F2 ansanm ak tout pitit li a. Paske pitit esklav la pa gen dwa eritye nan byen papa a ansanm av\u00E8k pitit fanm ki pa t\u0027 esklav la."
        },
        {
          "text": "Konsa, fr\u00E8 m\u0027 yo, nou pa pitit esklav la, nou se pitit fanm ki pa t\u0027 esklav la."
        }
      ]
    },
    {
      "VERS": [
        {
          "text": "Se pou n\u0027 te ka lib tout bon kif\u00E8 Kris la te delivre nou. Se pout\u00E8t sa, ann rete f\u00E8m nan lib\u00E8te sa a. Veye k\u00F2 nou pou n\u0027 pa tounen esklav ank\u00F2."
        },
        {
          "text": "Tande byen. Men sa mwen menm P\u00F2l m\u0027ap di nou: Si nou kite yo sikonsi nou, sa vle di Kris la pa s\u00E8vi nou anyen."
        },
        {
          "text": "M\u0027ap repete sa m\u0027 te di deja pou tout moun ki kite yo sikonsi yo: si yo f\u00E8 sa, y\u0027ap blije f\u00E8 tou sa lalwa Moyiz la mande."
        },
        {
          "text": "Moun ki kw\u00E8 Bondye ap f\u00E8 yo gras paske yo f\u00E8 sa lalwa a mande, yo vire do bay Kris la. Yo p\u00E8di fav\u00E8 Bondye a."
        },
        {
          "text": "Pou nou menm, nou gen espwa Bondye va f\u00E8 nou gras paske nou gen konfyans nan li. Se sa menm n\u0027ap tann, gremesi pouvwa Lespri Bondye a k\u0027ap travay nan nou."
        },
        {
          "text": "Paske, l\u00E8 n\u0027ap viv ansanm ak Kris la, kit nou sikonsi, kit nou pa sikonsi, sa pa f\u00E8 anyen. Sa ki konsekan an se pou nou gen konfyans nan Bondye, yon konfyans k\u0027ap f\u00E8 nou viv ak renmen nan k\u00E8 nou."
        },
        {
          "text": "Nou te konmanse byen pw\u00F2p. Ki moun ki rete nou sou kous nou, k\u0027ap anpeche nou obeyi verite a?"
        },
        {
          "text": "Bagay yo te di pou yo te ka pran t\u00E8t nou, se pa bagay ki soti nan Bondye k\u0027ap rele nou an."
        },
        {
          "text": "Pa bliye paw\u00F2l la: Se ti kal ledven ki f\u00E8 tout pa t\u0027 la leve."
        },
        {
          "text": "Men, Sey\u00E8 a f\u00E8 m\u0027 gen konfyans nan nou, li ban m\u0027 lasirans nou p\u0027ap f\u00E8 l\u00F2t lide, n\u0027ap dak\u00F2 av\u00E8 mwen. Men, kanta moun k\u0027ap boulv\u00E8se nou an, li te m\u00E8t sa l\u0027 te ye, Bondye gen pou peni li."
        },
        {
          "text": "Pou mwen menm, fr\u00E8 m\u0027 yo, si m\u0027 t\u0027ap mande pou moun sikonsi toujou, poukisa y\u0027ap p\u00E8sekite m\u0027 jouk koulye a? Epitou, nan ka sa a, mesaj m\u0027ap bay l\u00E8 m\u0027ap anonse Kris la ki mouri sou kwa a pa ta bay pesonn okazyon bite."
        },
        {
          "text": "Kanta moun k\u0027ap boulv\u00E8se nou konsa sou keksyon sikonsizyon an, yo ta m\u00E8t tou f\u00E8 chatre yo fin ak sa."
        },
        {
          "text": "Kanta nou menm, fr\u00E8 m\u0027 yo, Bondye te rele nou pou n\u0027 te ka gen lib\u00E8te nou. S\u00E8lman, pa pran lib\u00E8te a s\u00E8vi eskiz pou nou viv dapre egzijans lach\u00E8. Okontr\u00E8, se pou nou yonn s\u00E8vi l\u00F2t nan renmen nou yonn gen pou l\u00F2t."
        },
        {
          "text": "Paske tou sa lalwa mande nou, nou jwenn yo nan k\u00F2mandman sa a: Se pou ou renmen fr\u00E8 par\u00E8y ou, menm jan ou renmen t\u00E8t pa ou."
        },
        {
          "text": "Men, si yonn ap m\u00F2de l\u00F2t, yonn ap devore l\u00F2t tankou b\u00E8t sovaj, atansyon pou yonn pa touye l\u00F2t tou!"
        },
        {
          "text": "Se pout\u00E8t sa, men sa m\u0027ap di nou: Kite Lespri Bondye dirije lavi nou. Pa obeyi egzijans k\u00F2 a."
        },
        {
          "text": "K\u00F2 a gen egzijans ki pa dak\u00F2 ak egzijans Lespri Bondye a. Konsa tou, Lespri Bondye a gen egzijans ki pa dak\u00F2 ak egzijans k\u00F2 a. Se de bagay ki pa mache ansanm menm. Se sak f\u00E8 nou pa kapab f\u00E8 sa nou vle."
        },
        {
          "text": "Men, si se Lespri Bondye a k\u0027ap dirije lavi nou, nou pa anba lalwa ank\u00F2."
        },
        {
          "text": "Se fasil pou nou w\u00E8 sa egzijans k\u00F2 a f\u00E8 moun f\u00E8: se imoralite, malpw\u00F2pte ak vis."
        },
        {
          "text": "Se s\u00E8vi zid\u00F2l, se f\u00E8 maji, se yonn f\u00E8 l\u00F2t l\u00E8nmi, se f\u00E8 kont, f\u00E8 jalouzi, f\u00E8 k\u00F2l\u00E8, se yonn pa vle w\u00E8 l\u00F2t, se f\u00E8 ti pil gwo pil."
        },
        {
          "text": "Yonn anvye s\u00F2 l\u00F2t, yo tafyat\u00E8, yo saf konsa, ak yon bann l\u00F2t bagay ank\u00F2 y\u0027ap f\u00E8. Mwen deja di nou sa, epi m\u0027ap repete l\u0027 ank\u00F2 pou nou: moun ki f\u00E8 tout bagay sa yo p\u0027ap antre menm nan peyi kote Bondye wa a."
        },
        {
          "text": "Men, Lespri Bondye a bay renmen, k\u00E8 kontan, k\u00E8 poze, pasyans, bon k\u00E8, seriozite, li f\u00E8 ou gen bon many\u00E8."
        },
        {
          "text": "Li f\u00E8 ou aji ak dous\u00E8, li f\u00E8 ou konn kontwole k\u00F2 ou. Lalwa Moyiz la pa kont okenn nan bagay sa yo."
        },
        {
          "text": "Moun ki moun Jezikri, yo f\u00E8 k\u00F2 a mouri ansanm ak tout egzijans li yo, ak tout lanvi li yo."
        },
        {
          "text": "Se Lespri Bondye a ki ban nou lavi, se pou n\u0027 kite li dirije lavi nou nan tout bagay."
        },
        {
          "text": "Pa kite l\u00F2g\u00E8y moute nou nan t\u00E8t. Piga yonn chache l\u00F2t kont. Piga yonn rayi s\u00F2 l\u00F2t."
        }
      ]
    },
    {
      "VERS": [
        {
          "text": "Fr\u00E8 m\u0027 yo, si nou bare yon moun ap f\u00E8 yon bagay ki mal, nou menm ki gen Lespri Bondye a nan k\u00E8 nou, se pou nou mete l\u0027 nan bon chemen. Men, f\u00E8 sa av\u00E8k dous\u00E8. Epi nou menm b\u00F2 pa nou, veye k\u00F2 nou pou nou pa tonbe nan tantasyon tou."
        },
        {
          "text": "Se pou nou yonn ede l\u00F2t pote chay yo. Se konsa n\u0027a obeyi lalwa Kris la."
        },
        {
          "text": "Si yon moun ki pa anyen mete nan t\u00E8t li li kich\u00F2y, moun sa a se twonpe l\u0027ap twonpe t\u00E8t li."
        },
        {
          "text": "Chak moun dwe egzaminen jan y\u0027ap viv la. Si yo kontan ak t\u00E8t yo, y\u0027a kontan pou sa yo f\u00E8. Yo p\u0027ap bezwen konpare t\u00E8t yo av\u00E8k sa l\u00F2t yo ap f\u00E8."
        },
        {
          "text": "Paske, chak moun gen chay pa yo pou yo pote."
        },
        {
          "text": "Moun k\u0027ap resevwa bon nouv\u00E8l la f\u00E8t pou separe tout byen l\u0027 yo ak moun k\u0027ap ba li l\u0027 la."
        },
        {
          "text": "Pa twonpe t\u00E8t nou. Moun pa ka pase Bondye nan betiz. Sa yon moun simen, se sa li va rek\u00F2lte."
        },
        {
          "text": "Moun ki simen sa ki f\u00E8 k\u00F2 l\u0027 plezi, li gen pou l\u0027 rek\u00F2lte lanm\u00F2. Men, moun ki simen sa ki f\u00E8 Lespri Bondye a plezi, Lespri a va f\u00E8 l\u0027 rek\u00F2lte lavi ki p\u0027ap janm fini an."
        },
        {
          "text": "Pa janm bouke f\u00E8 byen. Paske, si nou pa dekouraje, n\u0027a rek\u00F2lte l\u00E8 l\u00E8 a va rive."
        },
        {
          "text": "Se sak f\u00E8, toutotan nou jwenn okazyon, ann f\u00E8 byen pou tout moun, sitou pou fr\u00E8 ak s\u00E8 nou yo ki gen menm konfyans ak nou nan Bondye."
        },
        {
          "text": "Gade ki gwo l\u00E8t m\u0027ap ekri nou koulye a ak men pa m\u0027!"
        },
        {
          "text": "Moun nou w\u00E8 ki vle f\u00E8 nou sikonsi yo, se moun k\u0027ap chache pase pou bon nan je l\u00E8z\u00F2m. Y\u0027ap f\u00E8 sa paske yo pa vle pou moun p\u00E8sekite yo ak\u00F2z kwa Kris la."
        },
        {
          "text": "Paske yo menm ki sikonsi, yo pa f\u00E8 tou sa lalwa mande. Men, yo vle nou sikonsi pou yo ka f\u00E8 grandiz\u00E8 pou jan yo te f\u00E8 nou asepte mak sa a nan k\u00F2 nou."
        },
        {
          "text": "Pou mwen menm, mwen p\u0027ap vante t\u00E8t mwen pou l\u00F2t bagay pase pou kwa Kris la. Paske, gremesi kwa sa a, mwen mouri pou lemonn, lemonn mouri pou mwen."
        },
        {
          "text": "Kit ou sikonsi, kit ou pa sikonsi, se pa sa ki konte. Sa ki konte, se pou nou chanje, se pou nou tounen yon l\u00F2t moun."
        },
        {
          "text": "Pou tout moun k\u0027ap swiv prensip sa a nan lavi yo, mwen mande Bondye pou l\u0027 ba yo k\u00E8 poze, pou l\u0027 gen pitye pou yo, wi, pou yo tout ansanm ak tout p\u00E8p Bondye a."
        },
        {
          "text": "Apre sa, piga pesonn ban m\u0027 traka ank\u00F2. Paske, mak m\u0027ap pote nan k\u00F2 mwen moutre se esklav Jezikri mwen ye."
        },
        {
          "text": "Fr\u00E8 m\u0027 yo, se pou benediksyon Jezikri, Sey\u00E8 nou an, toujou la ak nou tout. Am\u00E8n."
        }
      ]
    }
  ]
}