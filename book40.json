{
  "-bnumber": "41",
  "CHAPTER": [
    {
      "VERS": [
        {
          "text": "Men konmansman Bon Nouv\u00E8l ki pale sou Jezikri, Pitit Bondye a."
        },
        {
          "text": "Nan liv pwof\u00E8t Ezayi a, men sa ki te ekri: Bondye di: Men m\u0027ap voye mesaje m\u0027 lan devan ou. La louvri chemen an pou ou."
        },
        {
          "text": "Se vwa yon nonm k\u0027ap rele nan dez\u00E8 a: Pare gran wout Sey\u00E8 nou an. Plani chemen an byen plani pou li."
        },
        {
          "text": "Se konsa Jan te par\u00E8t nan dez\u00E8 a, li t\u0027ap batize, li t\u0027ap mache bay mesaj sa a: -Tounen vin jwenn Bondye. vin resevwa bat\u00E8m, epi Bondye va padonnen peche nou yo."
        },
        {
          "text": "Tout moun nan peyi Jide a ansanm ak tout p\u00E8p lavil Jerizal\u00E8m lan te vin jwenn li: yo te konfese peche yo devan tout moun, epi Jan te batize yo nan larivy\u00E8 Jouden an."
        },
        {
          "text": "Jan te mete yon rad pwal chamo sou li, ak yon sentiwon an po mare nan ren li. Se krik\u00E8t ak gato my\u00E8l li te jwenn nan bwa li te manje."
        },
        {
          "text": "Li t\u0027ap mache bay mesaj sa a: -Moun k\u0027ap vin apre m\u0027 lan gen plis pouvwa anpil pase m\u0027. Mwen pa bon ase pou m\u0027 ta bese demare sapat ki nan pye li."
        },
        {
          "text": "Mwen menm, mwen batize nou nan dlo. Men li menm, la batize nou nan Sentespri a."
        },
        {
          "text": "Menm ep\u00F2k sa a, Jezi te soti Nazar\u00E8t, yon bouk nan peyi Galile. L\u00E8 sa a, Jan te batize l\u0027 nan larivy\u00E8 Jouden an."
        },
        {
          "text": "Antan Jezi t\u0027ap soti nan dlo a, li w\u00E8 sy\u00E8l la louvri, epi Lespri Bondye a desann sou li an f\u00F2m yon pijon."
        },
        {
          "text": "Li tande yon vwa ki soti nan sy\u00E8l la ki di: -Ou se pitit mwen renmen anpil la. Ou f\u00E8 k\u00E8 m\u0027 kontan anpil."
        },
        {
          "text": "Touswit apre sa, Lespri Bondye a pouse Jezi al nan dez\u00E8 a."
        },
        {
          "text": "Li rete la pandan karant jou, epi se la Satan vin tante l\u0027. Jezi t\u0027ap viv nan mitan b\u00E8t bwa yo, epi zanj Bondye yo t\u0027ap okipe li."
        },
        {
          "text": "Apre yo te fin mete Jan nan prizon, Jezi ale nan peyi Galile pou l\u0027 te f\u00E8 konnen Bon Nouv\u00E8l Bondye voye a."
        },
        {
          "text": "Li t\u0027ap di yo konsa: -Jou a rive. Koulye a, Bondye ki wa nan sy\u00E8l la ap vin pran pouvwa a nan men li. Tounen vin jwenn Bondye. Asepte Bon Nouv\u00E8l la."
        },
        {
          "text": "Pandan Jezi t\u0027ap mache b\u00F2 lanm\u00E8 Galile a, li w\u00E8 de pech\u00E8 pwason, Simon ak Andre, fr\u00E8 li a. Yo t\u0027ap voye privye nan lanm\u00E8 a."
        },
        {
          "text": "Jezi di yo konsa: -vin jwenn mwen. m\u0027a f\u00E8 nou tounen pech\u00E8 moun pito."
        },
        {
          "text": "Lamenm, yo kite privye yo, y\u0027 ale av\u00E8k li."
        },
        {
          "text": "Jezi vanse pi lwen, li w\u00E8 de pitit gason Zebede yo, Jak ak Jan, fr\u00E8 li. Yo te chita nan kann\u00F2t yo a, yo t\u0027ap repare privye yo."
        },
        {
          "text": "Lamenm, Jezi rele yo. Yo kite Zebede, papa yo, nan kann\u00F2t la ansanm ak ouvrye yo. Y\u0027 ale av\u00E8k Jezi."
        },
        {
          "text": "Apre sa, Jezi ale ak disip li yo nan yon lavil yo rele Kap\u00E8naw\u00F2m. Jou repo a, Jezi antre nan sinag\u00F2g la; li k\u00F2manse moutre moun yo anpil bagay."
        },
        {
          "text": "Yo te sezi tande sa l\u0027 t\u0027ap moutre yo. Se pa t\u0027 menm jan av\u00E8k dir\u00E8kt\u00E8 lalwa yo, paske li te pale ak yo tankou yon moun ki otorize."
        },
        {
          "text": "L\u00E8 sa a, yon nonm ki te gen yon move lespri sou li vin antre nan sinag\u00F2g la, li pran rele:"
        },
        {
          "text": "-ey Jezi, moun Nazar\u00E8t, kisa nou gen av\u00E8 ou? Ou vin isit la pou detwi nou? Mwen konnen byen pw\u00F2p ki moun ou ye. Ou se moun Bondye chwazi a."
        },
        {
          "text": "Jezi pale byen f\u00F2 ak move lespri ki te sou nonm lan, li di li: -Pe la! Soti sou nonm sa a."
        },
        {
          "text": "Move lespri a souke nonm lan byen souke, li bay yon gwo r\u00E8l, epi li soti, li ale."
        },
        {
          "text": "Tout moun yo te sit\u00E8lman sezi, yonn t\u0027ap mande l\u00F2t: -Sa sa ye la a menm! Sa se yon l\u00F2t bagay l\u0027ap moutre nou la a. Menm move lespri yo, li pase yo l\u00F2d ak otorite, yo obeyi li."
        },
        {
          "text": "Se tout moun ki t\u0027ap nonmen non l\u0027 nan peyi Galile a."
        },
        {
          "text": "Apre sa, yo soti kite sinag\u00F2g la, y\u0027 ale ansanm ak Jak ak Jan lakay Simon ak Andre."
        },
        {
          "text": "B\u00E8lm\u00E8 Simon an te kouche ak lafy\u00E8v. Rive Jezi rive lakay la, yo di l\u0027 sa."
        },
        {
          "text": "L\u00E8 sa a, li pwoche b\u00F2 madanm lan, li pran men l\u0027, li f\u00E8 l\u0027 leve. Latou, lafy\u00E8v la kite l\u0027, epi madanm lan resevwa yo."
        },
        {
          "text": "Asw\u00E8, apre sol\u00E8y fin kouche, yo mennen tout moun malad yo ansanm ak tou sa ki te gen move lespri sou yo bay Jezi."
        },
        {
          "text": "Tout moun lavil la te sanble devan p\u00F2t kay la."
        },
        {
          "text": "L\u00E8 sa a, Jezi te geri anpil moun ki te soufri div\u00E8s maladi; li te chase anpil move lespri. Men, li pa t\u0027 kite move lespri yo pale, paske yo te konnen ki moun li te ye."
        },
        {
          "text": "Nan granmaten, byen bon\u00E8, li pa t\u0027 ank\u00F2 f\u00E8 kl\u00E8, Jezi leve, li soti li kite lavil la, li al yon kote ki pa gen moun. La li t\u0027ap lapriy\u00E8."
        },
        {
          "text": "Simon ak l\u00F2t zanmi l\u0027 yo soti, yo t\u0027ap chache Jezi."
        },
        {
          "text": "L\u00E8 yo jwenn li, yo di l\u0027 konsa: -Tout moun ap chache ou wi."
        },
        {
          "text": "Men li reponn yo: -Ann al yon l\u00F2t kote, nan l\u00F2t bouk yo nan vwazinaj la. F\u00F2k mwen f\u00E8 yo konnen mesaj la tou. Se pou sa menm mwen vini."
        },
        {
          "text": "Se konsa li te ale toupatou nan peyi Galile, li t\u0027ap mache bay mesaj la nan sinag\u00F2g yo, li t\u0027ap chase move lespri yo."
        },
        {
          "text": "Yon nonm ki te gen lal\u00E8p vin jwenn Jezi; li tonbe ajenou devan li, li mande l\u0027 sekou; li di l\u0027 konsa: -Si ou vle, ou kapab geri mwen."
        },
        {
          "text": "K\u00E8 Jezi f\u00E8 l\u0027 mal, li lonje men l\u0027, li manyen nonm lan, li di li: -Wi, mwen vle ou geri."
        },
        {
          "text": "Menm l\u00E8 a, lal\u00E8p la kite l\u0027, li geri, li te nan kondisyon pou f\u00E8 s\u00E8vis Bondye."
        },
        {
          "text": "Apre sa, Jezi voye l\u0027 ale, li pase l\u0027 l\u00F2d byen sev\u00E8."
        },
        {
          "text": "Li di l\u0027 konsa: -Piga ou pale sa ak pesonn. Men, al f\u00E8 pr\u00E8t la w\u00E8 ki jan ou ye. Apre sa, wa ofri sa Moyiz te bay l\u00F2d pou ofri a. Konsa wa bay tout moun pr\u00E8v ou geri."
        },
        {
          "text": "Men, nonm lan pati, li pran mache f\u00E8 konnen bagay la toupatou. Li sit\u00E8lman gaye nouv\u00E8l la, Jezi pa t\u0027 kapab antre ank\u00F2 nan okenn lavil pou moun pa t\u0027 w\u00E8 li. Li te pito rete andey\u00F2, kote ki pa gen moun. Men, moun te soti toupatou vin jwenn li."
        }
      ]
    },
    {
      "VERS": [
        {
          "text": "K\u00E8k jou apre sa, Jezi tounen Kap\u00E8naw\u00F2m. Yo tande li te lakay li."
        },
        {
          "text": "Te sit\u00E8lman gen moun ki te sanble, pa t\u0027 gen plas ank\u00F2, pa menm devan p\u00F2t kay la. Jezi menm t\u0027ap anonse yo paw\u00F2l la."
        },
        {
          "text": "Se l\u00E8 sa a, yon kolonn moun vin rive, kat ladan yo t\u0027ap pote yon nonm paralize. Yo t\u0027ap mennen l\u0027 bay Jezi."
        },
        {
          "text": "Men, foul la te kwense anpil, kif\u00E8 moun yo pa t\u0027 ka pwoche b\u00F2 kot Jezi. L\u00E8 yo w\u00E8 sa, yo dekouvri do kay la egzakteman sou t\u00E8t Jezi. Epi yo file nonm paralize a desann nan twou a, tou kouche sou nat li a."
        },
        {
          "text": "Jezi w\u00E8 jan yo te gen konfyans nan li, li di nonm paralize a: -Pitit mwen, peche ou yo padonnen."
        },
        {
          "text": "Te gen k\u00E8k dir\u00E8kt\u00E8 lalwa chita la; yo t\u0027ap di nan k\u00E8 yo:"
        },
        {
          "text": "-Pouki nonm sa a pale mal sou Bondye konsa? Ki moun sou lat\u00E8 ki kapab padonnen peche? Sa se travay Bondye s\u00E8lman."
        },
        {
          "text": "Menm l\u00E8 a Jezi te gen tan konnen nan fon k\u00E8 l\u0027 sak t\u0027ap pase nan t\u00E8t yo. Li di yo: -Poukisa n\u0027ap f\u00E8 lide konsa nan k\u00E8 nou?"
        },
        {
          "text": "Kisak pi fasil pou m\u0027 di nonm paralize a: Peche ou yo padonnen; osinon: Leve kanpe, pran nat ou, mache?"
        },
        {
          "text": "Enben, m\u0027ap f\u00E8 nou konnen, mwen menm, Moun Bondye voye nan lach\u00E8 a, mwen gen pouvwa sou lat\u00E8 pou m\u0027 padonnen peche. L\u00E8 sa a, Jezi di nonm paralize a:"
        },
        {
          "text": "-Mwen di ou: leve kanpe, pran nat ou, ale lakay ou."
        },
        {
          "text": "Latou, nonm lan leve kanpe, li pran nat li, li soti devan tout moun. Yo tout te sezi, yo f\u00E8 lwanj Bondye; yo t\u0027ap di: -Nou poko janm w\u00E8 bagay konsa."
        },
        {
          "text": "Jezi tounen ank\u00F2 b\u00F2 lanm\u00E8 Galile a. Yon foul moun te vin jwenn li, epi li t\u0027ap moutre yo anpil bagay."
        },
        {
          "text": "Antan Jezi t\u0027ap pase konsa, li w\u00E8 Levi, pitit Alfe a, chita nan biwo kontribisyon an. Jezi di l\u0027 konsa: -Swiv mwen. Levi annik leve, li swiv Jezi."
        },
        {
          "text": "Pita, Jezi t\u0027ap manje lakay Levi. Te gen anpil l\u00F2t p\u00E8sept\u00E8 kontribisyon ak moun k\u0027ap f\u00E8 sa ki mal ki t\u0027ap swiv Jezi. Tout moun sa yo te chita b\u00F2 tab av\u00E8 l\u0027 ansanm ak disip li yo."
        },
        {
          "text": "K\u00E8k direkt\u00E8 lalwa ki te f\u00E8 pati bann farizyen yo w\u00E8 Jezi ap manje ak p\u00E8sept\u00E8 kontribisyon yo ansanm ak moun k\u0027ap f\u00E8 sa ki mal yo. Yo mande disip li yo: -Poukisa l\u0027ap manje ak p\u00E8sept\u00E8 kontribisyon ansanm ak moun k\u0027ap f\u00E8 sa ki mal yo?"
        },
        {
          "text": "Jezi tande sa, li di yo konsa: -L\u00E8 yon moun an sante, li pa bezwen d\u00F2kt\u00E8. Se moun malad ki bezwen d\u00F2kt\u00E8. Enben, mwen pa vin rele moun k\u0027ap mache dwat devan Bondye yo, men moun k\u0027ap f\u00E8 sa ki mal yo."
        },
        {
          "text": "Yon jou, patizan Jan Batis yo t\u0027ap f\u00E8 j\u00E8n ansanm ak farizyen yo. Gen moun ki vin di Jezi konsa: -Poukisa patizan Jan Batis yo av\u00E8k disip farizyen yo f\u00E8 j\u00E8n, epi disip pa ou yo pa f\u00E8 j\u00E8n?"
        },
        {
          "text": "Jezi reponn yo: -Eske zanmi yon nonm k\u0027ap marye kapab rete san manje toutotan li la av\u00E8k yo? Non, toutotan nonm k\u0027ap marye a la av\u00E8k yo, yo pa kapab rete san manje."
        },
        {
          "text": "Men, l\u00E8 l\u00E8 a va rive pou l\u0027 pa nan mitan yo ank\u00F2, se l\u00E8 sa a y\u0027a f\u00E8 j\u00E8n."
        },
        {
          "text": "Pesonn pa pyese yon vye rad ak yon moso twal n\u00E8f. Si ou f\u00E8 sa, moso n\u00E8f la va pati ak yon b\u00F2 nan vye rad la. L\u00E8 sa a, rad la chire pi mal."
        },
        {
          "text": "Konsa tou, pesonn pa mete diven ki fenk f\u00E8t nan vye veso an po. Si ou f\u00E8 sa, diven an va pete vye veso yo, epi w\u0027ap p\u00E8di ni diven an ni veso yo. Men, diven ki fenk f\u00E8t, sa dwe ale nan veso an po ki fenk f\u00E8t tou."
        },
        {
          "text": "Yon jou repo, Jezi t\u0027ap pase nan yon jaden ble. Antan disip li yo t\u0027ap mache konsa av\u00E8 l\u0027, yo pran keyi k\u00E8k grap ble."
        },
        {
          "text": "Farizyen yo di li konsa: -Gade non! Poukisa disip ou yo ap f\u00E8 bagay lalwa nou pa p\u00E8m\u00E8t moun f\u00E8 gwo jou repo a?"
        },
        {
          "text": "Jezi reponn yo: -Eske nou pa janm li sa David te f\u00E8 yon l\u00E8 li te bezwen manje pou li menm ak pou moun pa l\u0027 yo ki te grangou?"
        },
        {
          "text": "Sa te pase sou tan Abyata te granpr\u00E8t. Nou chonje? Li antre nan kay Bondye a, li manje nan pen yo te ofri bay Bondye a. Dapre lalwa nou an, se pr\u00E8t yo s\u00E8lman ki gen dwa manje pen sa yo. Malgre sa, David te pran ladan yo, li te bay moun pa l\u0027 yo manje tou."
        },
        {
          "text": "Jezi di yo ank\u00F2: -Jou repo a te f\u00E8t pou moun; se pa moun ki te f\u00E8t pou jou repo a."
        },
        {
          "text": "Konsa tou, mwen menm, Moun Bondye voye nan lach\u00E8 a, mwen se m\u00E8t repo a."
        }
      ]
    },
    {
      "VERS": [
        {
          "text": "Apre sa, Jezi tounen ank\u00F2 nan sinag\u00F2g la. Te gen yon nonm ki te gen yon men p\u00F2k nan asanble a."
        },
        {
          "text": "Moun ki te la yo t\u0027ap veye Jezi pou w\u00E8 si li t\u0027ap geri men nonm lan jou repo a, paske yo te vle akize li."
        },
        {
          "text": "Jezi di nonm men p\u00F2k la: -Leve, vin kanpe la a nan mitan nou."
        },
        {
          "text": "Epi li di moun ki t\u0027ap gade l\u0027 yo: -Kisa lalwa nou an p\u00E8m\u00E8t moun f\u00E8 jou repo a? Byen osinon mal? Sove lavi yon nonm osinon kite l\u0027 mouri? Men yo pa louvri bouch yo reponn li."
        },
        {
          "text": "L\u00E8 sa a Jezi fache, li pwonmennen je l\u0027 sou yo tout: sa te f\u00E8 l\u0027 lapenn pou l\u0027 te w\u00E8 jan yo te gen move santiman. Epi li di nonm lan konsa: -Lonje men ou. Nonm lan lonje men li. Latou men an geri."
        },
        {
          "text": "Menm l\u00E8 a, farizyen yo soti nan sinag\u00F2g la, y\u0027 al met t\u00E8t yo ansanm ak patizan Ew\u00F2d yo pou yo w\u00E8 ki jan pou yo touye Jezi."
        },
        {
          "text": "Jezi wete k\u00F2 l\u0027 ak disip li yo, li ale b\u00F2 lanm\u00E8 Galile a. Yon gwo foul moun t\u0027ap swiv li. Yo te soti toupatou: te gen moun Galile, moun Jide,"
        },
        {
          "text": "moun lavil Jerizal\u00E8m, moun peyi Idime, moun peyi l\u00F2t b\u00F2 larivy\u00E8 Jouden an, moun nan vwazenaj lavil Tir ak lavil Sidon. Tout foul p\u00E8p sa a te vin jwenn li paske yo te tande tou sa l\u0027 t\u0027ap f\u00E8."
        },
        {
          "text": "Jezi mande disip li yo pou yo pare yon kann\u00F2t pou li, pou foul la pa t\u0027 toufe l\u0027 tw\u00F2p."
        },
        {
          "text": "Paske, jan li t\u0027ap geri anpil moun, tout malad yo te vide sou li pou yo te manyen li."
        },
        {
          "text": "Chak fwa move lespri yo te w\u00E8 l\u0027, yo te tonbe nan pye l\u0027 ap plede rele: -Ou se pitit Bondye a."
        },
        {
          "text": "Men Jezi te pale sev\u00E8 ak move lespri yo pou yo pa t\u0027 di ki moun li te ye."
        },
        {
          "text": "Apre sa, li moute sou yon ti m\u00F2n. Li rele moun li te bezwen yo. Yo vin jwenn li."
        },
        {
          "text": "Li chwazi douz nan yo pou mache ak li. Li rele yo ap\u00F2t, epi li voye yo mache bay mesaj la."
        },
        {
          "text": "Li te ba yo pouvwa pou chase mouve lespri."
        },
        {
          "text": "Men douz moun li te chwazi yo: Se te Simon (Jezi te ba li yon ti non Py\u00E8),"
        },
        {
          "text": "de pitit Zebede yo: Jak ak Jan, fr\u00E8 l\u0027 la. Jezi te ba yo yon ti non Boan\u00E8j, ki vle di Pitit loraj."
        },
        {
          "text": "Te gen Andre, Filip, Bat\u00E8lmi, Matye, Toma, Jak, pitit Alfe a, Tade, Simon, patriy\u00F2t la,"
        },
        {
          "text": "ak Jida Iskari\u00F2t, nonm ki te lage Jezi nan men l\u00E8nmi li yo."
        },
        {
          "text": "Apre sa, Jezi tounen lakay li. Te sit\u00E8lman gen moun ki te sanble ank\u00F2, Jezi ak disip li yo pa t\u0027 menm gen tan pou yo te manje."
        },
        {
          "text": "L\u00E8 fanmi Jezi yo tande sa, yo soti pou yo vin chache l\u0027 paske tout moun t\u0027ap di: -Nonm sa a fou."
        },
        {
          "text": "Dir\u00E8kt\u00E8 lalwa ki te desann soti Jerizal\u00E8m yo t\u0027ap di konsa: -Li gen B\u00E8lzeboul, gwo wa dyab la, sou li. Yo t\u0027ap di tou: -Se ch\u00E8f move lespri yo menm ki ba li pouvwa pou chase move lespri yo."
        },
        {
          "text": "Jezi rele yo, li di yo an parab\u00F2l: -Ki jan Satan f\u00E8 ap chase Satan?"
        },
        {
          "text": "Si yon peyi gen divizyon ladan l\u0027 pou moun yo ap goumen yonn ak l\u00F2t, peyi sa a pa la pou lontan."
        },
        {
          "text": "Si gen divizyon nan yon fanmi, fanmi sa a pa la pou lontan."
        },
        {
          "text": "Se sak f\u00E8, si Satan konbat pw\u00F2p t\u00E8t li, si gen divizyon nan peyi Satan, pouvwa Satan an pa la pou lontan. Tal\u00E8 konsa l\u0027ap fini."
        },
        {
          "text": "Pesonn pa kapab antre lakay yon nonm vanyan pou piye sa l\u0027 genyen, si li pa mare nonm vanyan an anvan. L\u00E8 li fin mare l\u0027, la piye kay la."
        },
        {
          "text": "Se vre wi, sa m\u0027ap di nou la a: Bondye va padonnen l\u00E8z\u00F2m tout peche y\u0027a f\u00E8, ak tout move paw\u00F2l ki va soti nan bouch yo."
        },
        {
          "text": "Men, moun ki va pale mal sou Sentespri a, moun sa a p\u0027ap janm jwenn padon, paske l\u00E8 sa a l\u0027ap f\u00E8 yon peche k\u0027ap rete pou tout tan."
        },
        {
          "text": "Jezi te pale konsa paske yo t\u0027ap di-Li gen yon move lespri sou li."
        },
        {
          "text": "Apre sa, manman Jezi ak fr\u00E8 l\u0027 yo vin rive. Yo kanpe dey\u00F2 a, yo f\u00E8 rele li."
        },
        {
          "text": "Jezi te nan mitan yon foul moun ki te chita. Yo di l\u0027 konsa: -Men manman ou ak fr\u00E8 ou yo dey\u00F2 a, y\u0027ap mande pou ou."
        },
        {
          "text": "Li reponn yo: -Kil\u00E8s ki manman m\u0027, kil\u00E8s ki fr\u00E8 mwen?"
        },
        {
          "text": "Epi li pwonmennen je l\u0027 sou moun ki te chita sou kote l\u0027 yo, li di konsa: -Gade: men manman m\u0027, men fr\u00E8 m\u0027 yo."
        },
        {
          "text": "Paske, tout moun ki f\u00E8 sa Bondye mande yo f\u00E8, se moun sa yo ki fr\u00E8 m\u0027, ki s\u00E8 m\u0027, ki manman mwen."
        }
      ]
    },
    {
      "VERS": [
        {
          "text": "Jezi te rek\u00F2manse ap bay mesaj la b\u00F2 lanm\u00E8 Galile a ank\u00F2. Foul moun ki te sanble b\u00F2 kote l\u0027 la te sit\u00E8lman anpil, li te blije moute chita nan yon kann\u00F2t ki te sou lanm\u00E8 a. Tout foul moun yo menm te rete at\u00E8 sou rivaj la, toupre dlo a."
        },
        {
          "text": "Li t\u0027ap rakonte yo k\u00E8k parab\u00F2l pou l\u0027 te moutre yo anpil bagay. Li di yo konsa:"
        },
        {
          "text": "-Koute! Yon nonm soti pou li al simen grenn nan jaden li."
        },
        {
          "text": "Pandan li t\u0027ap simen grenn yo, k\u00E8k grenn tonbe b\u00F2 chemen an. Zwazo vini, yo manje yo."
        },
        {
          "text": "Yon pati tonbe nan mitan w\u00F2ch, kote ki pa t\u0027 gen anpil t\u00E8. Grenn sa yo leve byen vit, paske t\u00E8 a pa t\u0027 fon."
        },
        {
          "text": "Men, l\u00E8 sol\u00E8y la chofe, li boule ti plant yo. Yo cheche paske rasen yo pa t\u0027 fon."
        },
        {
          "text": "Yon l\u00F2t pati tonbe nan mitan pye pikan. Pikan yo grandi, yo toufe bon ti plant yo, kif\u00E8 yo pa t\u0027 ka donnen."
        },
        {
          "text": "Men, yon l\u00F2t pati ank\u00F2 tonbe nan bon t\u00E8. Plant yo leve, yo grandi, yo donnen. Gen ladan yo ki bay trant grenn, l\u00F2t bay swasant, l\u00F2t ank\u00F2 bay san (100)."
        },
        {
          "text": "Apre sa, Jezi di yo konsa: -Si nou gen z\u00F2r\u00E8y poun tande, tande."
        },
        {
          "text": "Apre Jezi te fin kite gwo foul moun yo d\u00E8y\u00E8, moun ki te toupre l\u0027 yo ansanm ak douz disip li yo di li: -Esplike nou parab\u00F2l sa a non."
        },
        {
          "text": "Li di yo: -Nou menm, nou resevwa sekr\u00E8 Peyi kote Bondye Wa a; men moun ki dey\u00F2 yo, yo tande tout bagay an parab\u00F2l."
        },
        {
          "text": "Konsa Yo m\u00E8t gade byen gade, men yo p\u0027ap w\u00E8. Yo m\u00E8t tande byen tande, men yo p\u0027ap konprann, pou yo pa tounen vin jwenn Bondye, pou Bondye padonnen peche yo."
        },
        {
          "text": "Apre sa, Jezi di yo: -Nou pa konprann parab\u00F2l sa a? Ki jan n\u0027a f\u00E8 pou nou konprann tout l\u00F2t parab\u00F2l yo? Koute!"
        },
        {
          "text": "Nonm k\u0027ap simen an, se paw\u00F2l Bondye a l\u0027ap simen."
        },
        {
          "text": "Gen moun, yo sanble ak t\u00E8 b\u00F2 chemen kote paw\u00F2l la tonbe a. Kou yo tande l\u0027, Satan vini, li rache paw\u00F2l ki te simen nan k\u00E8 yo a."
        },
        {
          "text": "Konsa tou, gen l\u00F2t ki resevwa grenn yo tankou t\u00E8 ki gen anpil w\u00F2ch la. L\u00E8 yo f\u00E8k tande paw\u00F2l la, yo resevwa l\u0027 ak k\u00E8 kontan."
        },
        {
          "text": "Men, yo pa kite l\u0027 pouse rasen nan k\u00E8 yo. Yo pa kenbe l\u0027 pou lontan. L\u00E8 yo tonbe anba t\u00E8t chaje ak p\u00E8sekisyon ak\u00F2z paw\u00F2l Bondye a, lamenm yo jwenn okazyon pou yo tonbe nan peche."
        },
        {
          "text": "Gen l\u00F2t moun ank\u00F2, yo resevwa grenn yo tankou nan mitan pye pikan: yo tande paw\u00F2l la,"
        },
        {
          "text": "men, traka lavi, anvi gen lajan ak tout l\u00F2t anvi yo antre nan k\u00E8 yo, toufe paw\u00F2l la. Kif\u00E8 yo pa bay anyen menm."
        },
        {
          "text": "Pou fini, gen moun ki tankou bon t\u00E8 a; yo tande paw\u00F2l la, yo resevwa l\u0027 epi yo donnen. Gen ladan yo ki bay trant pou yonn, l\u00F2t bay swasant pou yonn, l\u00F2t ank\u00F2 bay san (100) pou yonn."
        },
        {
          "text": "Apre sa, li di yo ank\u00F2: -Yo pa limen yon lanp pou yo mete l\u0027 anba yon mamit osinon anba yon kabann, pa vre? Eske se pa sou yon etaj\u00E8 pou yo mete li?"
        },
        {
          "text": "Nanpwen anyen ki kache ki p\u0027ap devwale yon jou. Konsa tou, nanpwen sekr\u00E8 ki p\u0027ap par\u00E8t akl\u00E8 yon l\u00E8."
        },
        {
          "text": "Si nou gen z\u00F2r\u00E8y poun tande, tande."
        },
        {
          "text": "Li di yo toujou: -F\u00E8 atansyon sa n\u0027ap tande la a. Mezi nou s\u00E8vi pou mezire l\u00F2t moun, se li menm Bondye va pran pou mezire nou tou, ak tout degi l\u0027 sou li."
        },
        {
          "text": "Paske, moun ki genyen deja a, y\u0027a ba li ank\u00F2. Men moun ki pa gen anyen an, y\u0027a wete nan men l\u0027 ata ti sa l\u0027 te genyen an."
        },
        {
          "text": "Li di yo ank\u00F2: -Men ki jan sa ye nan Peyi kote Bondye Wa a. Se tankou yon nonm ki simen grenn nan jaden li."
        },
        {
          "text": "Apre sa, lannwit li d\u00F2mi, lajounen li leve f\u00E8 zaf\u00E8 li. San l\u0027 pa konnen ki jan pa ki jan, grenn yo pouse, yo grandi."
        },
        {
          "text": "Tou sa, paske se t\u00E8 a menm ki f\u00E8 plant yo grandi pou yo donnen. Pou k\u00F2manse yo pouse f\u00E8y, answit yo pouse fl\u00E8ch, apre sa grenn plen fl\u00E8ch la."
        },
        {
          "text": "L\u00E8 grenn yo mi se l\u00E8 sa a nonm lan mete manch\u00E8t ladan l\u0027, paske sezon rek\u00F2t la rive."
        },
        {
          "text": "Li di yo ank\u00F2: -Kisa m\u0027 ta di Peyi kote Bondye Wa a sanble ank\u00F2? Ki parab\u00F2l mwen ta ban nou pou f\u00E8 nou konprann sa li ye?"
        },
        {
          "text": "Enben, li menm jan ak yon ti grenn moutad. L\u00E8 ou simen l\u0027, se yon ti grenn tou piti. Se li ki pi piti nan tout grenn ki sou lat\u00E8."
        },
        {
          "text": "Men, l\u00E8 ou fin simen l\u0027, li pran grandi: li depase tout plant menm kalite av\u00E8 l\u0027, li pouse gwo branch. Konsa, zwazo nan sy\u00E8l la ka f\u00E8 nich nan lonbraj yo."
        },
        {
          "text": "Se av\u00E8k anpil parab\u00F2l konsa li t\u0027ap ba yo mesaj li a. Li te f\u00E8 l\u0027 yon jan pou yo tout te ka konprann li."
        },
        {
          "text": "Li pa t\u0027 louvri bouch li pou l\u0027 pa t\u0027 rakonte yo yon parab\u00F2l. Men, l\u00E8 l\u0027 te pou kont li av\u00E8k disip li yo, li te esplike yo tout bagay."
        },
        {
          "text": "Menm jou sa a, l\u00E8 sol\u00E8y fin kouche, Jezi di disip li yo: -Ann janbe l\u00F2t b\u00F2 lanm\u00E8 a non."
        },
        {
          "text": "Se konsa disip yo te kite foul moun yo d\u00E8y\u00E8, yo pati ansanm ak Jezi nan kann\u00F2t kote li te chita a. Te gen l\u00F2t kann\u00F2t tou ki te ale av\u00E8k yo."
        },
        {
          "text": "Yon gwo van vin leve, lanm yo k\u00F2manse antre nan kann\u00F2t la. Yon s\u00E8l kou a, kann\u00F2t la t\u0027ap fin plen dlo."
        },
        {
          "text": "Jezi menm, l\u00E8 sa a, te nan d\u00E8y\u00E8 kann\u00F2t la. Li t\u0027ap d\u00F2mi, t\u00E8t li apiye sou yon ti z\u00F2rye. Disip li yo souke l\u0027, yo di l\u0027 konsa: -M\u00E8t, m\u00E8t, se mouri n\u0027ap mouri wi! Sa pa di ou anyen?"
        },
        {
          "text": "Jezi leve, li pale byen f\u00F2 ak van an, li di: -Pe la. Li di dlo a: -Rete trankil. Latou, van an tonbe epi vin gen yon gran kalmi."
        },
        {
          "text": "Apre sa, li di yo: -Men, poukisa nou p\u00E8 konsa? Nou poko gen konfyans toujou?"
        },
        {
          "text": "Men disip yo te p\u00E8 anpil anpil, yonn t\u0027ap di l\u00F2t konsa: -Ki moun li ye menm, pou jouk van ak dlo lanm\u00E8 a obeyi li?"
        }
      ]
    },
    {
      "VERS": [
        {
          "text": "Jezi ak disip li yo rive l\u00F2t b\u00F2 lanm\u00E8 Galile a, nan peyi Jerazenyen yo."
        },
        {
          "text": "Jezi desann soti nan kann\u00F2t la. Menm l\u00E8 a, yon nonm soti nan mitan tonm m\u00F2 yo, li vin devan Jezi."
        },
        {
          "text": "Nonm sa a te gen yon move lespri sou li, li te pran tonm yo f\u00E8 kay li. Pesonn pa t\u0027 kapab mare l\u0027, pa menm av\u00E8k chenn."
        },
        {
          "text": "Anpil fwa, yo te mete tou de pye l\u0027 yo nan yon sep an f\u00E8, yo te mare tou de menm l\u0027 yo ak yon chenn. Men, chak fwa, li te jwenn mwayen kase ni chenn lan, ni s\u00E8p la. Pesonn pa t\u0027 gen f\u00F2s ase pou donte li."
        },
        {
          "text": "Tout tan, lajounen kou lannwit, li t\u0027ap pwonmennen nan mitan tonm yo osinon sou ti m\u00F2n yo. Li t\u0027ap rele san rete, li t\u0027ap matirize k\u00F2 l\u0027 ak kout w\u00F2ch."
        },
        {
          "text": "Li te yon b\u00E8l distans l\u00E8 li w\u00E8 Jezi. Li kouri, li vin mete ajenou devan li."
        },
        {
          "text": "Li pran rele byen f\u00F2, li di l\u0027 konsa: -Kisa m\u0027 gen av\u00E8k ou, Jezi, pitit Bondye ki nan sy\u00E8l la? Tanpri souple, nan non Bondye, pa f\u00E8 m\u0027 soufri."
        },
        {
          "text": "(Li te pale konsa, paske Jezi te pase l\u0027 l\u00F2d sa a: Move lespri, soti sou nonm lan)."
        },
        {
          "text": "L\u00E8 sa a, Jezi mande li: -Ki jan ou rele? Li reponn li: -Yo rele m\u0027 Rejiman, paske nou anpil."
        },
        {
          "text": "Epi li di Jezi: -Tanpri souple, pa mete nou dey\u00F2 nan peyi a."
        },
        {
          "text": "Sou ti m\u00F2n lan te gen yon bann kochon ki t\u0027ap chache manje pou yo manje."
        },
        {
          "text": "Tout move lespri yo pran mande Jezi: -Tanpri souple, voye nou sou kochon sa yo non poun antre nan yo."
        },
        {
          "text": "Jezi bay yo p\u00E8misyon sa a. L\u00E8 sa a, move lespri yo soti sou nonm lan, yo antre nan kochon yo. Lamenm, tout bann kochon yo pran degrengole desann b\u00F2 fal\u00E8z la, al neye t\u00E8t yo nan lanm\u00E8. Te gen demil (2.000) kochon konsa nan bann lan."
        },
        {
          "text": "Moun ki t\u0027ap gade kochon yo pran kouri. Yo gaye nouv\u00E8l la nan lavil la kou andey\u00F2. Moun soti toupatou vin w\u00E8 sak te rive."
        },
        {
          "text": "L\u00E8 yo rive b\u00F2 kote Jezi te ye a, yo w\u00E8 nonm ki te gen rejiman move lespri sou li a. Li te chita chita l\u0027, byen abiye ak tout bon sans li sou li. Yo tout te p\u00E8."
        },
        {
          "text": "Moun ki te asiste bagay la mete rakonte l\u00F2t yo sa ki te rive nonm ak move lespri a ansanm ak kochon yo."
        },
        {
          "text": "L\u00E8 sa a, yo mande Jezi: -Tanpri souple, kite peyi a."
        },
        {
          "text": "Antan Jezi t\u0027ap moute nan kann\u00F2t la, nonm ki te gen move lespri a mande l\u0027 p\u00E8misyon pou li ale ave l\u0027 tou."
        },
        {
          "text": "Men Jezi pa t\u0027 kite l\u0027 ale, li di l\u0027 konsa: -Ale, tounen lakay ou, nan mitan fanmi ou yo. Rakonte yo tou sa Bondye f\u00E8 pou ou, kijan li te gen pitye pou ou."
        },
        {
          "text": "Nonm lan pati, li ale nan tout rejyon yo rele Dis Vil la. Li mache f\u00E8 konnen tou sa Jezi te f\u00E8 pou li. Se te yon gwo sezisman pou tout moun ki te tande l\u0027 pale."
        },
        {
          "text": "Jezi tounen l\u00F2t b\u00F2 lanm\u00E8 a. Li annik desann soti nan kann\u00F2t la, yon foul moun gen tan sanble b\u00F2 kote li. Antan li sou rivaj la,"
        },
        {
          "text": "Jayiris, yonn nan ch\u00E8f sinag\u00F2g yo, vin rive. L\u00E8 Jayiris w\u00E8 Jezi, li lage k\u00F2 l\u0027 nan pye li."
        },
        {
          "text": "Li mande Jezi: -Pitit fi m\u0027 lan pr\u00E8t pou mouri. Tanpri souple, vin mete men ou sou li pou l\u0027 ka geri. vin ba l\u0027 lavi pou mwen."
        },
        {
          "text": "Jezi pati av\u00E8k li. Yon gwo foul moun t\u0027ap swiv li. Yo te kwense l\u0027 toupatou."
        },
        {
          "text": "Men te gen yon fanm nan foul la ki te malad: li te gen p\u00E8disyon depi douzan."
        },
        {
          "text": "Li te soufri anpil nan men plizy\u00E8 d\u00F2kt\u00E8, li te fin depanse tout byen li; men li pa t\u0027 jwenn okenn soulajman. Okontr\u00E8, maladi a te vin pi r\u00E8d sou li."
        },
        {
          "text": "Li te tande pale sou Jezi. Li fofile k\u00F2 l\u0027 nan foul la pa d\u00E8y\u00E8 Jezi, epi li manyen ke rad li."
        },
        {
          "text": "Fanm lan te di nan k\u00E8 l\u0027: Si m\u0027 kapab manyen ke rad li s\u00E8lman, m\u0027a geri."
        },
        {
          "text": "Menm l\u00E8 a san an rete, epi madanm lan santi k\u00F2 l\u0027 gaya."
        },
        {
          "text": "Latou, Jezi santi te gen yon f\u00F2s ki soti nan li; li vire nan mitan foul moun yo, li di konsa: -Ki moun ki manyen rad mwen an, en?"
        },
        {
          "text": "Disip li yo reponn li: -Ou w\u00E8 jan foul moun yo ap kwense ou, epi w\u0027ap mande: Ki moun ki manyen ou?"
        },
        {
          "text": "Men Jezi t\u0027ap pwonmennen je l\u0027 toupatou pou w\u00E8 moun ki te f\u00E8 l\u0027 sa a."
        },
        {
          "text": "Fanm lan menm ki te konnen sak te rive l\u0027 t\u0027ap tranble kou yon f\u00E8y bwa tank li te p\u00E8. Li vin lage k\u00F2 l\u0027 nan pye Jezi. Li di l\u0027 tout verite a."
        },
        {
          "text": "Jezi di li: -Mafi, se konfyans ou nan Bondye ki geri ou. Ou m\u00E8t ale ak k\u00E8 poze, tande. Ou geri n\u00E8t."
        },
        {
          "text": "Jezi t\u0027ap pale toujou l\u00E8 k\u00E8k mesaje soti kay ch\u00E8f sinag\u00F2g la vin di li: -Pitit fi ou la mouri. Ou pa bezwen deranje M\u00E8t la plis pase sa."
        },
        {
          "text": "Men Jezi pa t\u0027 okipe sa yo t\u0027ap di a. Li di ch\u00E8f sinag\u00F2g la: -Pa p\u00E8. S\u00E8lman met konfyans ou nan mwen."
        },
        {
          "text": "Li pran Py\u00E8, Jak ak Jan, fr\u00E8 Jak la, av\u00E8k li. Li pa t\u0027 p\u00E8m\u00E8t l\u00F2t moun swiv li."
        },
        {
          "text": "L\u00E8 yo rive kay ch\u00E8f sinag\u00F2g la, Jezi w\u00E8 yon bann moun ki t\u0027ap f\u00E8 gwo eskandal: genyen ki t\u0027ap kriye; l\u00F2t menm t\u0027ap plede rele."
        },
        {
          "text": "Li antre nan kay la, li di yo konsa: -Men pouki tout bri sa a? Pouki tout r\u00E8l sa yo? Ti fi a pa mouri. Se d\u00F2mi l\u0027ap d\u00F2mi."
        },
        {
          "text": "Yo tonbe pase l\u0027 nan betiz. L\u00E8 sa a, li f\u00E8 yo tout soti. Li pran papa ak manman pitit la ansanm ak twa disip li yo s\u00E8lman. Epi li antre nan chanm kote pitit la te ye a."
        },
        {
          "text": "Li pran men li, li di li: -Talita koum. -ki vle di: Ti fi, mwen di ou leve."
        },
        {
          "text": "Menm l\u00E8 a, ti fi a leve, li pran mache, li te gen douzan. Se pa ti sezi moun yo te sezi l\u00E8 yo w\u00E8 sa."
        },
        {
          "text": "Men, Jezi pase yo l\u00F2d sev\u00E8 pou yo pa t\u0027 kite pesonn konn sa. Apre sa, li di yo: -Bay ti fi a manje."
        }
      ]
    },
    {
      "VERS": [
        {
          "text": "Jezi kite kote l\u0027 te ye a, li ale nan lavil kote l\u0027 te grandi a. Disip li yo te ale av\u00E8 l\u0027 tou."
        },
        {
          "text": "L\u00E8 jou repo a rive, li k\u00F2manse moutre moun ki te nan sinag\u00F2g la anpil bagay. Foul moun ki t\u0027ap koute l\u0027 yo te sezi anpil, yo t\u0027ap di konsa: -Kote l\u0027 jwenn tout bagay sa yo? Kil\u00E8s ki ba l\u0027 konesans sa yo? Kouman li f\u00E8 f\u00E8 tout mirak sa yo?"
        },
        {
          "text": "Se pa ti b\u00F2s chapant pitit Mari a? Se pa fr\u00E8 Jak, J\u00F2z, Jid ak Simon an? Apa tout s\u00E8 l\u0027 yo la av\u00E8k nou? Se sa ki f\u00E8 li te tounen pou yo yon okazyon tonbe nan peche."
        },
        {
          "text": "L\u00E8 sa a, Jezi di yo: -Yon pwof\u00E8t jwenn resp\u00E8 toupatou, esepte nan peyi l\u0027, lakay li ak nan fanmi li."
        },
        {
          "text": "Se konsa li pa t\u0027 kapab f\u00E8 okenn mirak la, esepte pou de ou twa moun malad. Li te mete men sou t\u00E8t yo, li geri yo."
        },
        {
          "text": "Jezi te sezi w\u00E8 jan yo pa t\u0027 kw\u00E8 nan li. Apre sa, Jezi te mache nan tout ti bouk nan vwazinaj la. Li t\u0027ap moutre moun yo anpil bagay."
        },
        {
          "text": "L\u00E8 sa a, Jezi rele douz disip li yo, li voye yo de pa de. Li ba yo pouvwa chase move lespri."
        },
        {
          "text": "Li pase yo l\u00F2d sa a: -Pa pran anyen pou vwayaj la, esepte yon baton. Pa pote ni pen, ni sak. Pa mete lajan nan p\u00F2ch nou."
        },
        {
          "text": "Nou m\u00E8t mete sapat nan pye nou. Men, pa mete de rad sou nou."
        },
        {
          "text": "Epi li di yo ank\u00F2: -L\u00E8 nou rive nan yon lavil, rete nan yon s\u00E8l kay, kay kote y\u0027a resevwa nou an, jouk nou pati."
        },
        {
          "text": "Men, si nou rive yon kote nou w\u00E8 pesonn pa vle resevwa nou, pesonn pa vle koute nou, ale f\u00E8 wout nou. Souke pousy\u00E8 pye nou. Konsa, yo p\u0027ap ka di nou pa t\u0027 av\u00E8ti yo."
        },
        {
          "text": "Douz disip yo pati; y\u0027 al mache bay nouv\u00E8l la pou tout moun tounen vin jwenn Bondye."
        },
        {
          "text": "Yo te chase anpil move lespri. Yo te pase lwil sou anpil moun malad, yo te geri yo."
        },
        {
          "text": "Wa Ew\u00F2d te tande pale sou Jezi, paske yo t\u0027ap nonmen non l\u0027 toupatou. Gen moun ki t\u0027ap di: -Se Jan Batis ki leve pami m\u00F2 yo, se pout\u00E8t sa li kapab f\u00E8 tout mirak sa yo."
        },
        {
          "text": "Gen l\u00F2t ki t\u0027ap di tou: -Se Eli. Epi gen l\u00F2t ank\u00F2 ki t\u0027ap di: -Se yon pwof\u00E8t tankou ansyen pwof\u00E8t yo."
        },
        {
          "text": "Men, l\u00E8 Ew\u00F2d tande sa, li di konsa: -Se Jan wi. Mwen te f\u00E8 koupe t\u00E8t li. Men, li tounen vivan ank\u00F2."
        },
        {
          "text": "Se Ew\u00F2d menm ki te voye arete Jan. Li te f\u00E8 mete l\u0027 nan prizon pout\u00E8t Ewodyad. Ew\u00F2d te pran Ewodyad, madanm Filip, fr\u00E8 li, pou madanm li."
        },
        {
          "text": "Se konsa, Jan te di li: -Ou pa gen dwa pran madanm fr\u00E8 ou pou madanm ou."
        },
        {
          "text": "Ewodyad te kenbe Jan nan k\u00E8. Li te vle f\u00E8 yo touye li."
        },
        {
          "text": "Men, li pa t\u0027 kapab, paske Ew\u00F2d pou t\u00E8t pa l\u0027 te gen yon krentif pou Jan. Li te konnen Jan se yon nonm dwat ki t\u0027ap viv pou Bondye. Se sak f\u00E8 li te pwoteje li. Li te renmen tande l\u0027 pale tou, menm si apre sa k\u00E8 l\u0027 te boulv\u00E8se."
        },
        {
          "text": "Jou Ewodyad t\u0027ap tann lan vin rive. Se te jou f\u00E8t Ew\u00F2d. Jou sa a, Ew\u00F2d te f\u00E8 yon f\u00E8t pou tout zotobre nan gouv\u00E8nman l\u0027 lan, ansanm ak gwo ch\u00E8f nan lame a ak l\u00F2t grann\u00E8g nan peyi Galile a."
        },
        {
          "text": "Pitit fi Ewodyad la antre nan sal resepsyon an: li danse, li danse. Sa te f\u00E8 Ew\u00F2d ak envite l\u0027 yo plezi anpil. Wa a di madmwaz\u00E8l la konsa: -Mande m\u0027 nenp\u00F2t sa ou vle, m\u0027ap ba ou li."
        },
        {
          "text": "Ew\u00F2d s\u00E8mante ba li, li di l\u0027 konsa: -Tou sa ou mande, m\u0027ap ba ou li, te m\u00E8t mwatye nan peyi m\u0027ap gouv\u00E8nen an."
        },
        {
          "text": "Madmwaz\u00E8l la soti, li al di manman li: -Kisa m\u0027 ta mande? Manman an reponn li: -Mande t\u00E8t Jan Batis."
        },
        {
          "text": "Jenn fi a prese tounen kote wa a, li f\u00E8 l\u0027 demann sa a: -Mwen ta vle pou ou ban mwen t\u00E8t Jan Batis koulye a, nan yon plato."
        },
        {
          "text": "K\u00E8 wa a kase. Men, li pa t\u0027 kapab di li non ank\u00F2, ak\u00F2z gwo s\u00E8man li te fin f\u00E8 devan tout envite yo."
        },
        {
          "text": "Menm l\u00E8 a, li voye yon gad av\u00E8k l\u00F2d pou li al chache t\u00E8t Jan Batis pote vini."
        },
        {
          "text": "Gad la koupe t\u00E8t Jan Batis nan prizon an; li pote l\u0027 vini nan yon plato. Li bay madmwaz\u00E8l la t\u00E8t la; madmwaz\u00E8l la menm pote l\u0027 bay manman li."
        },
        {
          "text": "L\u00E8 patizan Jan yo tande sa, yo vin pran k\u00F2 a, yo mete l\u0027 nan yon kavo."
        },
        {
          "text": "L\u00E8 ap\u00F2t yo tounen vin jwenn Jezi, yo rakonte l\u0027 tou sa yo te f\u00E8 ak tou sa yo te di."
        },
        {
          "text": "L\u00E8 sa a, te sit\u00E8lman gen moun ki t\u0027ap ale vini, Jezi ak disip li yo pa t\u0027 menm gen tan pou yo manje. Se pout\u00E8t sa Jezi di disip li yo: -Ann al av\u00E8 m\u0027 yon kote ki pa gen moun pou nou ka pran yon ti repo."
        },
        {
          "text": "Epi, yo pati pou kont yo nan yon kann\u00F2t pou y\u0027 ale yon kote ki pa gen moun."
        },
        {
          "text": "Men, anpil moun te w\u00E8 l\u00E8 y\u0027 ale, yo te rekon\u00E8t yo. Se konsa, yo kouri soti nan tout bouk yo, yo gen tan rive kote Jezi taprale av\u00E8k disip li yo anvan li."
        },
        {
          "text": "L\u00E8 Jezi rive pou l\u0027 debake sot nan kann\u00F2t la, li w\u00E8 tout bann moun yo. K\u00E8 l\u0027 f\u00E8 l\u0027 mal pou yo, paske yo te tankou yon bann mouton san gad\u00F2. Lamenm, li tanmen esplike yo anpil bagay."
        },
        {
          "text": "L\u00E8 li te k\u00F2manse f\u00E8 ta, disip yo pwoche b\u00F2 kote Jezi, yo di li: -Li fin ta, wi. Pa gen moun rete b\u00F2 isit la."
        },
        {
          "text": "Voye moun yo ale non pou yo ka achte manje nan bouk yo."
        },
        {
          "text": "Jezi reponn yo: -Poukisa nou pa ba yo manje nou menm pito? Disip yo mande li: -Ou ta vle poun al achte pen pou mil (1.000) goud poun bay tout moun sa yo manje? Jezi reponn yo:"
        },
        {
          "text": "-Konbe pen nou gen la a? Ale w\u00E8 non. L\u00E8 yo fin jwenn konbe pen yo genyen an, yo di l\u0027 konsa: -Nou gen senk pen ak de pwason."
        },
        {
          "text": "L\u00E8 sa a, Jezi pase l\u00F2d pou disip li yo f\u00E8 tout moun chita at\u00E8 sou z\u00E8b la, ti gwoup b\u00F2 isit, ti gwoup b\u00F2 la."
        },
        {
          "text": "Moun yo menm chita pa ranje san moun, ranje senkant moun."
        },
        {
          "text": "Apre sa, Jezi pran senk pen yo ak de pwason yo, li leve je l\u0027 nan sy\u00E8l la, li di Bondye m\u00E8si. Li kase pen yo an moso, li renm\u00E8t yo bay disip li yo pou yo mache bay moun yo. Li f\u00E8 menm bagay ak de pwason yo."
        },
        {
          "text": "Tout moun manje vant plen."
        },
        {
          "text": "Disip yo ranmase tout ti moso pen yo ansanm ak r\u00E8s pwason yo. Yo plen douz panyen pote ale."
        },
        {
          "text": "Te gen senkmil (5.000) moun antou ki te jwenn pen pou yo manje."
        },
        {
          "text": "Touswit apre sa, Jezi f\u00E8 disip li yo moute nan yon kann\u00F2t, li voye yo devan l\u00F2t b\u00F2 lanm\u00E8 a, nan direksyon Betsayda. Jezi menm te rete d\u00E8y\u00E8 pou l\u0027 voye foul moun yo ale."
        },
        {
          "text": "Apre li fin ranvwaye yo, li al lapriy\u00E8 sou yon ti m\u00F2n."
        },
        {
          "text": "L\u00E8 sol\u00E8y fin kouche, kann\u00F2t la te nan mitan lanm\u00E8 a toujou. Jezi te pou kont li at\u00E8."
        },
        {
          "text": "Li w\u00E8 disip yo te gen anpil traka pou yo naje zaviwon yo, paske van an te kontr\u00E8 pou yo. V\u00E8 twaz\u00E8 nan maten, Jezi pran mache sou dlo lanm\u00E8 a pou li al jwenn disip yo. Li te pr\u00E8t pou depase yo."
        },
        {
          "text": "L\u00E8 yo w\u00E8 l\u0027 ap mache sou dlo a, yo te kw\u00E8 se te yon revenan. Yo pran rele."
        },
        {
          "text": "Yo tout yo te w\u00E8 li, yo tout te p\u00E8. Menm l\u00E8 a, Jezi pale av\u00E8k yo, li di yo konsa: -Pran t\u00E8t nou non. Se mwen menm. Nou pa bezwen p\u00E8."
        },
        {
          "text": "Li moute b\u00F2 kote yo nan kann\u00F2t la, van an vin tonbe. Se pa ti sezi disip yo te sezi."
        },
        {
          "text": "Yo pa t\u0027 konprann sans mirak pen an, paske lespri yo te bouche toujou."
        },
        {
          "text": "Yo fin trav\u00E8se lanm\u00E8 a, yo f\u00E8 t\u00E8 toupre lavil Jenezar\u00E8t. Yo mare kann\u00F2t la at\u00E8."
        },
        {
          "text": "Kou yo soti nan kann\u00F2t la, lamenm moun yo rekon\u00E8t Jezi."
        },
        {
          "text": "P\u00E8p la kouri nan tout peyi a; yo pote malad yo tou kouche sou nat ba li kote yo tande li te ye a."
        },
        {
          "text": "Toupatou kote Jezi te rive, kit nan bouk, kit nan lavil ou andey\u00F2, yo te mete malad yo sou plas piblik, yo te mande Jezi pou l\u0027 te kite yo manyen b\u00F2 rad li ase. Tout moun ki te manyen rad li te geri."
        }
      ]
    },
    {
      "VERS": [
        {
          "text": "Farizyen yo ak k\u00E8k dir\u00E8kt\u00E8 lalwa te soti Jerizal\u00E8m. Yo sanble b\u00F2 kote Jezi."
        },
        {
          "text": "Yo w\u00E8 te gen nan disip li yo ki t\u0027ap manje ak men yo tou sal, sa vle di, san yo pa t\u0027 lave men yo anvan."
        },
        {
          "text": "Farizyen yo ak tout l\u00F2t jwif yo pa t\u0027 janm manje san yo pa t\u0027 lave men yo byen lave. Nan sa, yo t\u0027ap swiv koutim granmoun lontan yo."
        },
        {
          "text": "L\u00E8 yo soti nan mache, sa pa t\u0027 bon non plis pou yo te manje san yo pa t\u0027 pran yon beny anvan. Yo te gen yon bann l\u00F2t koutim konsa ank\u00F2 yo t\u0027ap swiv. Pa egzanp, yo te gen yon jan pou yo lave chak bagay, yon jan pou gode yo, yon jan pou krich yo, yon jan pou mamit yo, yon jan pou lave menm kabann yo."
        },
        {
          "text": "Se sak f\u00E8, farizyen yo ak dir\u00E8kt\u00E8 lalwa yo mande Jezi: -Poukisa disip ou yo pa swiv koutim granmoun lontan yo? Men y\u0027ap manje ak men yo tou sal."
        },
        {
          "text": "Jezi reponn yo: -Bann ipokrit! Ezayi te gen rezon l\u00E8 l\u0027 t\u0027ap pale sou nou, jan sa ekri a: Se nan bouch p\u00E8p sa a respekte m\u0027, men k\u00E8 yo byen lwen mwen."
        },
        {
          "text": "Se tan yo y\u0027ap p\u00E8di l\u00E8 y\u0027ap f\u00E8 s\u00E8vis pou mwen. Paske nan leson yo, se paw\u00F2l l\u00E8z\u00F2m y\u0027ap moutre moun."
        },
        {
          "text": "Jezi di yo konsa: -Nou mete k\u00F2mandman Bondye yo sou kote pou nou swiv koutim moun etabli."
        },
        {
          "text": "Li di yo tou: -Nou byen konnen jan pou nou vire k\u00F2mandman Bondye yo voye jete, pou nou ka kenbe pw\u00F2p paw\u00F2l pa nou yo."
        },
        {
          "text": "Tande byen. Moyiz di konsa: Respekte papa ou ak manman ou. Li di ank\u00F2: Si yon moun pale papa l\u0027 ak manman l\u0027 mal, se pou yo touye li."
        },
        {
          "text": "Men nou menm, nou di: Si yon moun di papa l\u0027 osinon manman l\u0027: Tou sa m\u0027 ta gen pou m\u0027 ede ou la, li k\u00F2ban (sa vle di: se yon ofrann mwen mete apa pou Bondye),"
        },
        {
          "text": "nan ka sa a, li pa bezwen f\u00E8 anyen pou papa l\u0027 osinon manman li."
        },
        {
          "text": "Se konsa nou f\u00E8 paw\u00F2l Bondye yo pase pou anyen ak paw\u00F2l pa nou n\u0027ap transm\u00E8t yonn bay l\u00F2t. Nou f\u00E8 anpil l\u00F2t bagay konsa ank\u00F2."
        },
        {
          "text": "Apre sa, Jezi rele foul moun yo vin b\u00F2 kote l\u0027 ank\u00F2. Li di yo konsa: -Nou tout, tande byen sa m\u0027ap di nou la a; many\u00E8 konprann sa."
        },
        {
          "text": "Se pa bagay dey\u00F2 ki antre anndan yon moun l\u00E8 l\u0027ap manje ki kapab mete l\u0027 nan kondisyon pou li pa ka s\u00E8vi Bondye."
        },
        {
          "text": "Men, se sak sot nan k\u00E8 l\u0027 ki ka mete l\u0027 nan kondisyon sa a. Si nou gen z\u00F2r\u00E8y poun tande, tande."
        },
        {
          "text": "L\u00E8 l\u0027 fin kite foul moun yo d\u00E8y\u00E8, li antre nan kay la. Disip li yo mande l\u0027 esplike yo parab\u00F2l sa a."
        },
        {
          "text": "Li di yo: -Nou menm tou, nou san konprann toujou? Nou pa konprann paw\u00F2l sa a: Tout bagay ki sot dey\u00F2 antre anndan yon moun pa kapab mete l\u0027 nan kondisyon pou l\u0027 pa ka f\u00E8 s\u00E8vis Bondye."
        },
        {
          "text": "Paske, manje pa antre nan k\u00E8 moun. Men, sa pase nan vant; apre, yo jete sa nan latrin. (L\u00E8 l\u0027 pale konsa, Jezi f\u00E8 yo konprann tout manje bon.)"
        },
        {
          "text": "Li di yo ank\u00F2: -Sa ki soti nan k\u00E8 yon nonm, se sa ki mete l\u0027 nan kondisyon pou l\u0027 pa ka f\u00E8 s\u00E8vis Bondye."
        },
        {
          "text": "Se nan k\u00E8 yon moun, se anndan li tout move lide soti: lide f\u00E8 ou f\u00E8 tout move bagay, li f\u00E8 ou v\u00F2l\u00E8, li f\u00E8 ou touye moun;"
        },
        {
          "text": "li f\u00E8 ou f\u00E8 adilt\u00E8, li f\u00E8 ou renmen lajan. Li rann ou mechan, fent\u00E8, li lage ou nan lib\u00E8tenaj, li ba ou gwo je, li f\u00E8 ou pale moun mal, li f\u00E8 ou gen l\u00F2g\u00E8y, li rann ou fou."
        },
        {
          "text": "Tout move bagay sa yo, se nan k\u00E8 moun sa soti, se yo ki mete yon moun nan kondisyon pou l\u0027 pa ka f\u00E8 s\u00E8vis Bondye."
        },
        {
          "text": "Jezi kite kote li te ye a, li ale nan z\u00F2n ki nan vwazinaj lavil Tir la. li antre nan yon kay, li pa t\u0027 vle pesonn konnen li te la. Men, li pa t\u0027 kapab rete kache."
        },
        {
          "text": "Se konsa te gen yon fanm ki te gen yon pitit fi l\u0027 ak yon move lespri sou li. Li tande pale sou Jezi. Menm l\u00E8 a, li kouri vin b\u00F2 kote l\u0027, li lage k\u00F2 l\u0027 nan pye Jezi."
        },
        {
          "text": "(Fanm sa a pa t\u0027 jwif, se moun peyi Siri, nan yon seksyon yo rele Fenisi.) Li te f\u00E8 Jezi demann sa a: -Tanpri souple, chase move lespri ki sou pitit fi m\u0027 lan."
        },
        {
          "text": "Men Jezi di l\u0027 konsa: -Kite vant ti moun yo plen anvan; paske sa pa bon pou wete pen nan bouch timoun pou bay ti chen."
        },
        {
          "text": "Fanm lan reponn li: -Se vre wi, M\u00E8t. Men, ti chen ki anba tab manje ti kal pen timoun jete at\u00E8."
        },
        {
          "text": "L\u00E8 sa a Jezi di li: -Pout\u00E8t paw\u00F2l sa a, ou m\u00E8t al lakay ou: move lespri a soti sou pitit fi ou la."
        },
        {
          "text": "L\u00E8 fanm lan rive lakay li, li jwenn pitit la kouche byen trankil sou kabann lan. Move lespri a te gen tan soti sou li."
        },
        {
          "text": "Jezi kite z\u00F2n lavil Tir la. Li pase lavil Sidon, li trav\u00E8se nan mitan peyi Dis Vil yo; li tounen l\u00F2t b\u00F2 lanm\u00E8 Galile a."
        },
        {
          "text": "Yo mennen yon nonm ba li: nonm lan te soud\u00E8 epi li pa t\u0027 pale byen. Yo mande Jezi pou li mete men l\u0027 sou t\u00E8t nonm lan."
        },
        {
          "text": "Men Jezi pran men nonm lan, li f\u00E8 l\u0027 soti nan mitan foul moun yo, li mennen l\u0027 sou kote. Li mete dw\u00E8t li nan z\u00F2r\u00E8y nonm lan, li krache, epi li manyen lang nonm lan."
        },
        {
          "text": "Apre sa, li leve je l\u0027 nan sy\u00E8l la, li bay yon soupi. Li di: -Efata! (ki vle di: Louvri!)"
        },
        {
          "text": "Latou, z\u00F2r\u00E8y nonm lan louvri, lang nonm lan demare nan bouch li epi li pran pale tr\u00E8 byen."
        },
        {
          "text": "Jezi te mande yo tout pou yo pa t\u0027 di pesonn sa. Men plis li te defann yo pale se plis yo te mache pale bagay la."
        },
        {
          "text": "Moun yo te pi sezi ank\u00F2. Yo t\u0027ap di: -Nonm sa a f\u00E8 tout af\u00E8 l\u0027 byen. Li f\u00E8 soud\u00E8 yo tande, li f\u00E8 b\u00E8b\u00E8 yo pale."
        }
      ]
    },
    {
      "VERS": [
        {
          "text": "Menm ep\u00F2k sa a, yon gwo foul moun te sanble ank\u00F2. Yo pa t\u0027 gen anyen pou yo manje. Jezi rele disip li yo, li di yo konsa:"
        },
        {
          "text": "-K\u00E8 m\u0027 f\u00E8 m\u0027 mal pou moun sa yo. Sa f\u00E8 twa jou depi yo la av\u00E8 m\u0027, yo fin manje tou sa yo te pote."
        },
        {
          "text": "Si m\u0027 voye yo al lakay yo konsa san manje, y\u0027a tonbe febl\u00E8s nan chemen paske gen ladan yo ki soti byen lwen."
        },
        {
          "text": "Disip li yo reponn li: -Nan dez\u00E8 sa a, ki b\u00F2 poun jwenn pen pou plen vant tout moun sa yo?"
        },
        {
          "text": "Jezi mande yo: -Konbe pen nou gen la a? Yo reponn: -Nou gen s\u00E8t pen."
        },
        {
          "text": "L\u00E8 sa a, li f\u00E8 foul moun yo chita at\u00E8; li pran s\u00E8t pen yo; li di Bondye m\u00E8si, li kase yo an moso, li renm\u00E8t yo bay disip li yo pou yo mache bay tout moun. Disip yo mache bay tout moun pen."
        },
        {
          "text": "Te gen k\u00E8k ti pwason la tou. Jezi di Bondye m\u00E8si pou yo tou, li mande disip li yo mache bay tout foul moun yo."
        },
        {
          "text": "Tout moun te manje vant plen. Yo plen s\u00E8t panyen pote ale av\u00E8k moso ki te rete."
        },
        {
          "text": "Te gen katmil (4.000) moun konsa antou. Apre sa, Jezi voye yo ale."
        },
        {
          "text": "Touswit apre sa, li moute nan kann\u00F2t la av\u00E8k disip li yo, li ale nan yon peyi yo rele Dalmanouta."
        },
        {
          "text": "Farizyen yo vin rive. Yo tanmen diskite av\u00E8k Jezi: yo te vle pran li nan p\u00E8len. Yo mande l\u0027 pou l\u0027 f\u00E8 yon mirak ki pou moutre se Bondye ki ba li tout pouvwa sa a."
        },
        {
          "text": "Jezi bay yon gwo soupi nan k\u00E8 l\u0027, li di yo konsa: -Poukisa moun al\u00E8kile yo renmen mande mirak konsa? Se vre wi sa m\u0027ap di nou la a: yo p\u0027ap jwenn okenn mirak."
        },
        {
          "text": "Apre sa, li vire do l\u0027 ba yo, li tounen nan kann\u00F2t la; li pati pou l\u00F2t b\u00F2 lanm\u00E8 a."
        },
        {
          "text": "Men, disip yo te bliye pran l\u00F2t pen: yo te gen yon s\u00E8l grenn pen av\u00E8 yo nan kann\u00F2t la."
        },
        {
          "text": "Jezi ba yo l\u00F2d sa a: -F\u00E8 atansyon. Pran prekosyon nou av\u00E8k ledven farizyen yo ansanm av\u00E8k ledven Ew\u00F2d la."
        },
        {
          "text": "Disip yo pran pale pou kont yo, yonn t\u0027ap di l\u00F2t: -Se paske nou pa gen pen kif\u00E8 l\u0027 di nou sa."
        },
        {
          "text": "Jezi vin konnen sa yo t\u0027ap di konsa. Li mande yo: -Poukisa n\u0027ap di: se paske nou pa gen pen? Se konnen nou pa konnen? Nou poko ka konprann toujou? Se bouche lespri nou bouche konsa?"
        },
        {
          "text": "Gen l\u00E8 nou pa w\u00E8 nan je nou? Nou pa tande nan z\u00F2r\u00E8y nou? Se bliye nou gen tan bliye?"
        },
        {
          "text": "L\u00E8 m\u0027 te separe senk pen bay senkmil (5,000) moun yo, konbe panyen plen moso nou te pote ale? Yo reponn li: -Douz panyen."
        },
        {
          "text": "Jezi mande yo anko: -L\u00E8 m\u0027 te separe s\u00E8t pen bay katmil (4.000) moun yo, konbe panyen plen moso nou te pote ale? Yo reponn li: -S\u00E8t panyen."
        },
        {
          "text": "L\u00E8 sa a li di yo: -Nou pa konprann toujou?"
        },
        {
          "text": "Apre sa, y\u0027 ale Betsayda. Yo mennen yon nonm av\u00E8g bay Jezi. Yo mande li pou l\u0027 te manyen li."
        },
        {
          "text": "Jezi pran men av\u00E8g la, li mennen l\u0027 soti nan bouk la. Li pran ti gout krache, li mete nan je av\u00E8g la. Apre sa, li mete men l\u0027 sou t\u00E8t av\u00E8g la: Li mande li: -Eske ou w\u00E8 kich\u00F2y?"
        },
        {
          "text": "Av\u00E8g la louvri je l\u0027, li di: -Mwen w\u00E8 moun k\u0027ap mache; yo sanble pyebwa."
        },
        {
          "text": "Jezi remete men l\u0027 ank\u00F2 nan je l\u0027 yo. L\u00E8 sa a, av\u00E8g la w\u00E8 kl\u00E8 n\u00E8t. Li te geri, li te w\u00E8 tout bagay kl\u00E8."
        },
        {
          "text": "Jezi voye l\u0027 al lakay li, li di l\u0027 konsa: -Pa antre nan bouk la."
        },
        {
          "text": "Jezi pati apre sa av\u00E8k disip li yo; li ale nan tout bouk ki te nan rejyon Sezare Filip la. Antan yo t\u0027ap mache, li poze yo keksyon sa a: -Ki moun yo di mwen ye en?"
        },
        {
          "text": "Yo reponn li: -Gen moun ki di se Jan Batis ou ye. Gen l\u00F2t ki di ou se Eli; gen l\u00F2t ank\u00F2 ki di ou se yonn nan pwof\u00E8t yo."
        },
        {
          "text": "Li mande yo ank\u00F2: -Bon, nou menm, ki moun nou di mwen ye? Py\u00E8 reponn li: -Ou se Kris la."
        },
        {
          "text": "L\u00E8 sa a, Jezi ba yo l\u00F2d byen sev\u00E8 pou yo pa di p\u00E8sonn sa."
        },
        {
          "text": "Apre sa, li k\u00F2manse di disip li yo yon bann bagay. Li di yo konsa: -Mwen menm, Moun Bondye voye nan lach\u00E8 a, mwen gen pou m\u0027 soufri anpil. Ch\u00E8f fanmi yo, ch\u00E8f pr\u00E8t yo, dir\u00E8kt\u00E8 lalwa yo, yo yonn p\u0027ap vle w\u00E8 mwen. Y\u0027ap f\u00E8 touye m\u0027. Men sou twa jou, mwen gen pou m\u0027 leve soti vivan pami m\u00F2 yo."
        },
        {
          "text": "Li t\u0027ap pale konsa akl\u00E8 ak yo. Py\u00E8 rele l\u0027 sou kote, li di li: -Pa pale konsa non."
        },
        {
          "text": "Men Jezi vire t\u00E8t li, li gade disip li yo. Li pale sev\u00E8 ak Py\u00E8, li di li konsa: -Wete k\u00F2 ou sou mwen, Satan! Paske, lide ou pa sou sa Bondye vle, men sou sa l\u00E8z\u00F2m ta vle."
        },
        {
          "text": "L\u00E8 sa a Jezi rele foul moun yo ansanm av\u00E8k disip li yo, li di yo konsa: -Si yon moun vle mache d\u00E8y\u00E8 m\u0027, se pou l\u0027 bliye t\u00E8t li, se pou l\u0027 chaje kwa l\u0027 sou zep\u00F2l li epi swiv mwen."
        },
        {
          "text": "Paske, moun ki ta vle sove lavi l\u0027 va p\u00E8di li. Men, moun ki va p\u00E8di lavi l\u0027 pout\u00E8t mwen ak bon nouv\u00E8l la, li va sove li."
        },
        {
          "text": "Kisa sa ta s\u00E8vi yon moun pou li ta genyen lemonn antye si l\u0027 p\u00E8di lavi li?"
        },
        {
          "text": "Ou ank\u00F2, kisa yon nonm kapab bay pou l\u0027 gen lavi?"
        },
        {
          "text": "Si yon moun wont di se moun mwen li ye, si li wont pale paw\u00F2l mwen nan mitan bann moun al\u00E8kile yo ki vire do bay Bondye pou viv nan peche, enben, mwen menm tou, Moun Bondye voye nan lach\u00E8 a, l\u00E8 m\u0027a tounen av\u00E8k zanj Bondye yo nan tout b\u00E8l pouvwa Papa m\u0027 lan, m\u0027a wont pran li pou moun pa m\u0027 tou."
        }
      ]
    },
    {
      "VERS": [
        {
          "text": "Li di yo ank\u00F2: -Sa m\u0027ap di nou la a, se vre wi: Nan moun ki la koulye a gen ladan yo ki p\u0027ap mouri san yo pa w\u00E8 Bondye vin pran gouv\u00E8nman an nan men l\u0027 av\u00E8k pouvwa."
        },
        {
          "text": "Sis jou apre sa, Jezi pran Py\u00E8, Jak ak Jan; li mennen yo pou kont yo sou t\u00E8t yon m\u00F2n byen wo. Figi l\u0027 chanje la devan yo;"
        },
        {
          "text": "rad li vin klere tou blan. Pa gen lesivy\u00E8z sou lat\u00E8 ki kapab blanchi konsa."
        },
        {
          "text": "Twa disip yo w\u00E8 Eli ak Moyiz par\u00E8t, yo t\u0027ap koze av\u00E8k Jezi."
        },
        {
          "text": "Py\u00E8 pran lapaw\u00F2l, li di Jezi konsa: -M\u00E8t, sa te bon n\u00E8t pou nou te la. N\u0027ap moute twa ti kay, yonn pou ou, yonn pou Moyiz, yonn pou Eli."
        },
        {
          "text": "Li pa t\u0027 konnen sa pou l\u0027 te di t\u00E8lman yo te p\u00E8."
        },
        {
          "text": "Yon nwaj vin kouvri yo, epi yon vwa moun soti nan nwaj la, li di: -Sa se pitit mwen renmen anpil la. Koute li."
        },
        {
          "text": "Menm l\u00E8 a, disip yo vire t\u00E8t yo, yo gade adwat, yo gade agoch, men yo pa w\u00E8 pesonn pase Jezi ki te pou kont li av\u00E8k yo."
        },
        {
          "text": "Antan yo t\u0027ap desann m\u00F2n lan, Jezi pale sev\u00E8 av\u00E8k yo: -Pa di pesonn sa nou sot w\u00E8 la a, jouk mwen menm, Moun Bondye voye nan lach\u00E8 a, m\u0027a leve soti vivan pami m\u00F2 yo."
        },
        {
          "text": "Yo te kenbe paw\u00F2l la sekr\u00E8, men yonn t\u0027ap di l\u00F2t: -Sa sa vle di menm: leve soti vivan pami m\u00F2 yo?"
        },
        {
          "text": "Twa disip yo poze l\u0027 keksyon sa a: -Poukisa dir\u00E8kt\u00E8 lalwa yo di: Se pou Eli vin anvan."
        },
        {
          "text": "Li reponn yo: -Se vre wi. Eli gen pou l\u0027 vin anvan pou l\u0027 mete tout bagay nan l\u00F2d. Men, ki jan yo te f\u00E8 ekri tou: Moun Bondye voye nan lach\u00E8 a gen pou l\u0027 soufri anpil, yo p\u0027ap manke pase l\u0027 nan betiz?"
        },
        {
          "text": "Men mwen menm, mwen di nou: Eli vini deja, yo f\u00E8 sa yo te vle ave l\u0027, jan sa te ekri sou li a."
        },
        {
          "text": "L\u00E8 yo rive b\u00F2 kote l\u00F2t disip yo, yo w\u00E8 yo nan mitan yon mas moun. Te gen k\u00E8k dir\u00E8kt\u00E8 lalwa la tou ki t\u0027ap diskite av\u00E8k yo."
        },
        {
          "text": "L\u00E8 foul moun yo w\u00E8 Jezi, sezisman pran yo, yo tout kouri vin di l\u0027 bonjou."
        },
        {
          "text": "Li mande disip li yo: -Sa n\u0027ap diskite konsa?"
        },
        {
          "text": "Yon nonm nan foul moun yo reponn li: -M\u00E8t, mwen te mennen ti gason m\u0027 lan ba ou; li anba yon move lespri ki rann li b\u00E8b\u00E8."
        },
        {
          "text": "Nenp\u00F2t ki kote lespri a pran l\u0027, li fese l\u0027 at\u00E8. L\u00E8 konsa, tibway la kimen, li manje dan l\u0027, epi li vin tou r\u00E8d. Mwen te mande disip ou yo pou yo chase lespri a sot sou li, men yo pa t\u0027 kapab."
        },
        {
          "text": "Jezi di yo: -Ala moun san konfyans nan Bondye! Jouk kil\u00E8 pou m\u0027 rete nan mitan nou? Jouk kil\u00E8 pou m\u0027 sip\u00F2te nou? Mennen tibway la ban mwen."
        },
        {
          "text": "Yo mennen l\u0027 ba li. Kou ti nonm lan w\u00E8 Jezi, move lespri a souke l\u0027 byen souke. Ti gason an tonbe at\u00E8, li woule, li kimen."
        },
        {
          "text": "Jezi mande papa a: -Depi konbe tan li konsa? Papa a reponn li: -Depi li tou piti wi."
        },
        {
          "text": "Anpil fwa menm, move lespri a jete l\u0027 nan dife, osinon nan dlo pou touye li. Men, si ou kapab f\u00E8 kich\u00F2y, tanpri, ede nou. Gen pitye pou nou!"
        },
        {
          "text": "Jezi di li: -Si m\u0027 kapab menm! ...Tout bagay posib wi pou moun ki met konfyans yo nan Bondye."
        },
        {
          "text": "Menm l\u00E8 a, papa tibway la di byen f\u00F2: -Mwen gen konfyans nan Bondye! Men, vin ede m\u0027 pou m\u0027 sa gen plis konfyans toujou."
        },
        {
          "text": "L\u00E8 Jezi w\u00E8 foul moun yo ap kouri vini, li pale sev\u00E8 av\u00E8k move lespri a, li di li: -Espri b\u00E8b\u00E8, espri soud\u00E8, se mwen k\u0027ap k\u00F2mande ou: soti sou tibway la, pa janm antre sou li ank\u00F2."
        },
        {
          "text": "Move lespri a souke tibway la byen souke; li bay yon gwo r\u00E8l, epi li soti, li ale. Ti gason an te rete tankou si l\u0027 te mouri at\u00E8 a, kif\u00E8 anpil moun te gen tan ap di: -Li mouri wi."
        },
        {
          "text": "Men Jezi pran men l\u0027, li f\u00E8 l\u0027 leve. Lamenm, ti gason an kanpe."
        },
        {
          "text": "Antre Jezi antre nan kay la, disip yo pran l\u0027 apa, epi yo di li: -Poukisa nou pa t\u0027 kapab chase lespri sa a?"
        },
        {
          "text": "Li di yo: -Se lapriy\u00E8 s\u00E8lman ki pou f\u00E8 kalite lespri sa a soti."
        },
        {
          "text": "Yo soti kote yo te ye a, yo trav\u00E8se peyi Galile. Jezi pa t\u0027 vle moun konnen kote li te ye,"
        },
        {
          "text": "paske li t\u0027ap moutre disip li yo anpil bagay. Li di yo: -Mwen menm, Moun Bondye voye nan lach\u00E8 a, mwen pral tonbe anba men l\u00E8z\u00F2m, yo pral touye mwen. Men, sou twa jou mwen gen pou m\u0027 leve soti vivan nan lanm\u00F2."
        },
        {
          "text": "Men, disip yo pa t\u0027 konprann sans paw\u00F2l sa a: epi yo te p\u00E8 poze l\u0027 keksyon."
        },
        {
          "text": "Yo rive Kap\u00E8naw\u00F2m. Rive li rive nan kay la, Jezi mande yo: -Kisa nou t\u0027ap pale konsa nan chemen an?"
        },
        {
          "text": "Pesonn pa louvri bouch yo reponn, paske nan chemen an, yo t\u0027ap diskite pou konnen kil\u00E8s nan yo ki te pi grann\u00E8g."
        },
        {
          "text": "L\u00E8 sa a Jezi chita, li rele douz disip yo, li di yo konsa: -Si yon moun vle pou l\u0027 nan premye plas la, f\u00F2k li mete l\u0027 d\u00E8y\u00E8 n\u00E8t, f\u00F2k li s\u00E8vi tout moun."
        },
        {
          "text": "Epi li pran yon timoun piti, li mete l\u0027 nan mitan yo. Li pran timoun lan nan bra l\u0027, li di yo konsa:"
        },
        {
          "text": "-Nenp\u00F2t moun ki resevwa yon timoun konsa pout\u00E8t mwen, se mwen menm menm li resevwa. Nenp\u00F2t moun ki resevwa m\u0027, se pa mwen li resevwa, men se moun ki voye m\u0027 lan li resevwa."
        },
        {
          "text": "Jan di l\u0027 konsa: -M\u00E8t, nou te w\u00E8 yon nonm ki pran non ou pou chase move lespri. Nou te vle anpeche l\u0027 f\u00E8 sa, paske li pa t\u0027ap mache av\u00E8k nou."
        },
        {
          "text": "Jezi reponn li: -Kite l\u0027 non. Paske yon moun ki pran non m\u0027 pou f\u00E8 mirak pa kapab pale m\u0027 mal apre sa."
        },
        {
          "text": "Moun ki pa kont nou, se moun pa nou li ye."
        },
        {
          "text": "Sa m\u0027ap di la a, se vre wi: nenp\u00F2t moun ki va ban nou yon gode dlo paske se moun Kris la nou ye, li pa gen dwa p\u00E8di rekonpans li."
        },
        {
          "text": "Kanta moun ki f\u00E8 yonn nan timoun sa yo ki kw\u00E8 nan mwen tonbe nan peche, li ta pi bon pou li si yo te mare yon gwo w\u00F2l moulen nan kou l\u0027, voye li jete nan lanm\u00E8."
        },
        {
          "text": "Si se men ou ki pou ta f\u00E8 ou tonbe nan peche, koupe l\u0027, voye l\u0027 jete. Pito ou antre nan lavi a ak yon s\u00E8l men, pase pou ou rete ak tou de men ou, apre sa pou ou al nan lanf\u00E8, kote dife a pa janm mouri."
        },
        {
          "text": "Nan lanf\u00E8, dife sa a ansanm ak v\u00E8 k\u0027ap manje kadav yo pa janm mouri."
        },
        {
          "text": "Si se pye ou ki pou ta f\u00E8 ou tonbe nan peche, koupe l\u0027, voye li jete. Pito ou antre nan lavi a ak yon s\u00E8l pye, pase pou ou rete ak de pye ou, apre sa pou yo jete ou nan lanf\u00E8."
        },
        {
          "text": "Nan lanf\u00E8, dife sa a ansanm ak v\u00E8 k\u0027ap manje kadav yo pa janm mouri."
        },
        {
          "text": "Si se je ou ki pou ta f\u00E8 ou tonbe nan peche, rache l\u0027 voye l\u0027 jete. Pito ou antre nan Peyi kote Bondye Wa a ak yon s\u00E8l je, pase pou ou rete ak tou de je ou, apre sa pou yo jete ou nan lanf\u00E8."
        },
        {
          "text": "La, dife a ansanm ak v\u00E8 k\u0027ap manje kadav yo pa janm mouri."
        },
        {
          "text": "Paske, tout moun ap sale ak dife."
        },
        {
          "text": "S\u00E8l, se yon bon bagay. Men, si s\u00E8l la p\u00E8di gou l\u0027, ak kisa poun sale l\u0027 ank\u00F2? Mete s\u00E8l nan k\u00E8 nou, epi viv byen yonn ak l\u00F2t."
        }
      ]
    },
    {
      "VERS": [
        {
          "text": "Jezi kite kote l\u0027 te ye a; li ale nan rejyon Jide ki l\u00F2t b\u00F2 larivy\u00E8 Jouden an. La ank\u00F2, foul moun yo te sanble b\u00F2 kote l\u0027; li t\u0027ap moutre yo anpil bagay, jan l\u0027 te toujou konn f\u00E8 a."
        },
        {
          "text": "K\u00E8k farizyen pwoche b\u00F2 kote l\u0027 pou yo w\u00E8 si yo te kapab pran l\u0027 nan p\u00E8len. Yo mande li: -Eske lalwa nou p\u00E8m\u00E8t yon nonm kite ak madanm li?"
        },
        {
          "text": "Li reponn yo: -Kisa Moyiz te ban nou l\u00F2d f\u00E8?"
        },
        {
          "text": "Yo di l\u0027: -Moyiz te p\u00E8m\u00E8t pou yon nonm ekri madanm li yon papye div\u00F2s anvan pou l\u0027 kite av\u00E8k li."
        },
        {
          "text": "L\u00E8 sa a, Jezi di yo: -Moyiz te ekri k\u00F2mandman sa a pou nou paske nou gen t\u00E8t di."
        },
        {
          "text": "Men, nan konmansman, l\u00E8 Bondye t\u0027ap kreye tout bagay, Bondye te f\u00E8 gason ak fi."
        },
        {
          "text": "Se pout\u00E8t sa, gason an va kite papa l\u0027 ak manman l\u0027, pou l\u0027 mete t\u00E8t ansanm ak madanm li."
        },
        {
          "text": "Tou de va f\u00E8 yon s\u00E8l k\u00F2. Konsa, yo p\u0027ap de ank\u00F2, men yo f\u00E8 yon s\u00E8l."
        },
        {
          "text": "Se pout\u00E8t sa pesonn pa gen dwa separe sa Bondye mete ansanm."
        },
        {
          "text": "L\u00E8 yo antre nan kay la, disip yo poze l\u0027 keksyon ank\u00F2 sou bagay sa a."
        },
        {
          "text": "Li di yo konsa: -Si yon nonm kite ak madanm li pou li al marye ak yon l\u00F2t, li f\u00E8 adilt\u00E8 sou madanm li."
        },
        {
          "text": "Menm jan an tou, si yon fanm kite ak mari l\u0027 pou li al marye ak yon l\u00F2t, fanm lan f\u00E8 adilt\u00E8."
        },
        {
          "text": "Yo te mennen k\u00E8k timoun bay Jezi pou l\u0027 te mete men sou t\u00E8t yo. Men disip yo t\u0027ap di moun yo pa f\u00E8 sa."
        },
        {
          "text": "L\u00E8 Jezi w\u00E8 sa, li pa t\u0027 kontan menm. Li di disip yo: -Kite timoun yo vin jwenn mwen non. Pa anpeche yo vini, paske Peyi kote Bondye Wa a, se pou tout moun ki tankou timoun sa yo."
        },
        {
          "text": "Sa m\u0027ap di nou la a, se vre wi: Si yon moun pa asepte otorite Bondye a tankou yon timoun, li p\u0027ap janm ka mete pye l\u0027 nan Peyi kote Bondye Wa a."
        },
        {
          "text": "Apre sa, li pran timoun yo nan bra l\u0027, li mete men l\u0027 sou t\u00E8t yo chak, li beni yo."
        },
        {
          "text": "Antan Jezi t\u0027ap soti pou li al f\u00E8 wout li, yon nonm kouri vini. Li lage k\u00F2 l\u0027 ajenou devan Jezi, li mande li: -Bon M\u00E8t, kisa pou m\u0027 f\u00E8 pou m\u0027 resevwa lavi ki p\u0027ap janm fini an?"
        },
        {
          "text": "Jezi di li: -Poukisa ou rele m\u0027 bon? Se yon s\u00E8l bon ki genyen, se Bondye."
        },
        {
          "text": "Ou konn k\u00F2mandman yo: Piga ou touye moun; piga ou f\u00E8 adilt\u00E8; piga ou v\u00F2l\u00E8; piga ou f\u00E8 manti sou moun; piga ou twonpe moun; respekte papa ou ak manman ou."
        },
        {
          "text": "Li reponn Jezi: -M\u00E8t, mwen swiv tout bagay sa yo depi m\u0027 te ti katkat."
        },
        {
          "text": "Jezi gade nonm lan, li renmen l\u0027, epi l\u0027 di li: -Yon s\u00E8l bagay ou manke: Ale vann tou sa ou genyen, separe lajan an bay p\u00F2v. Apre sa, wa gen yon rich\u00E8s nan sy\u00E8l la. Epi vin swiv mwen."
        },
        {
          "text": "Men paw\u00F2l sa a te f\u00E8 nonm lan lapenn anpil. Li vin kagou, li vire do l\u0027, li ale, paske li te gen anpil byen."
        },
        {
          "text": "Apre sa, Jezi gade disip li yo ki te b\u00F2 kote l\u0027 la, li di yo: -Sa ap difisil n\u00E8t pou moun rich antre nan Peyi kote Bondye Wa a."
        },
        {
          "text": "Disip li yo te sezi anpil l\u00E8 yo tande paw\u00F2l sa a. Men Jezi di yo konsa: -Mezanmi, sa ap difisil n\u00E8t pou moun antre nan peyi kote Bondye Wa a."
        },
        {
          "text": "L\u0027ap pi fasil pou gwo b\u00E8t yo rele chamo a pase nan je yon zegwi pase pou yon moun rich antre nan peyi kote Bondye Wa a."
        },
        {
          "text": "Disip yo te pi sezi toujou, yonn t\u0027ap di l\u00F2t: -Nan kondisyon sa a, ki moun ki ka sove?"
        },
        {
          "text": "Jezi gade yo nan je, li di yo konsa: -Moun pa ka f\u00E8 sa, men Bondye ka f\u00E8 l\u0027, paske pa gen anyen Bondye pa ka f\u00E8."
        },
        {
          "text": "L\u00E8 sa a, Py\u00E8 di li: -Men koute non, nou kite tout bagay pou nou swiv ou."
        },
        {
          "text": "Jezi reponn li: -Sa m\u0027ap di nou la a, se vre wi: nenp\u00F2t moun ki kite kay li, osinon fr\u00E8 l\u0027, osinon manman l\u0027, osinon papa l\u0027, osinon pitit li, osinon jaden l\u0027, pou s\u00E8vis mwen ak pou s\u00E8vis bon nouv\u00E8l la,"
        },
        {
          "text": "moun sa a gen pou l\u0027 resevwa, depi koulye a, nan tan sa a, san (100) fwa plis pou sa l\u0027 te kite a: kay, fr\u00E8, s\u00E8, manman, pitit, jaden ansanm av\u00E8k tout kalite p\u00E8sekisyon; epi nan tan k\u0027ap vini apre sa a, li gen pou l\u0027 resevwa lavi ki p\u0027ap janm fini an."
        },
        {
          "text": "Men, anpil nan moun ki devan yo va rete d\u00E8y\u00E8, anpil nan moun ki d\u00E8y\u00E8 yo va pran devan."
        },
        {
          "text": "L\u00E8 sa a, yo te pran chemen moute lavil Jerizal\u00E8m, Jezi t\u0027ap mache devan yo. Yon s\u00E8l k\u00E8 sere pran disip yo. Tout moun ki t\u0027ap swiv yo te p\u00E8 tou. Jezi pran douz disip yo apa ank\u00F2, li k\u00F2manse di yo sa ki te gen pou rive li."
        },
        {
          "text": "Li di yo: -Tande! Men n\u0027ap moute lavil Jerizal\u00E8m, kote yo pral lage m\u0027, mwen menm, Moun Bondye voye nan lach\u00E8 a, nan men ch\u00E8f pr\u00E8t yo ak nan men dir\u00E8kt\u00E8 lalwa yo. Yo pral kondannen m\u0027 am\u00F2, y\u0027ap lage m\u0027 bay moun l\u00F2t nasyon yo."
        },
        {
          "text": "Moun l\u00F2t nasyon sa yo va pase m\u0027 nan rizib byen pase, y\u0027a krache sou mwen, y\u0027a bat mwen ak kout fw\u00E8t, apre sa y\u0027a touye mwen. Men sou twa jou, m\u0027a leve soti vivan nan lanm\u00F2."
        },
        {
          "text": "Apre sa, de pitit Zebede yo, Jak ak Jan, pwoche b\u00F2 kot Jezi, yo di l\u0027 konsa: -M\u00E8t, nou ta renmen ou f\u00E8 sa nou pral mande ou la a pou nou."
        },
        {
          "text": "Li di yo: -Kisa nou ta vle m\u0027 f\u00E8 pou nou?"
        },
        {
          "text": "Yo di li: -F\u00E8 nou chita yonn sou b\u00F2 dwat ou, l\u00F2t la sou b\u00F2 g\u00F2ch ou, l\u00E8 wa nan tout b\u00E8l pouvwa ou."
        },
        {
          "text": "Jezi reponn yo: -Nou pa konnen sa n\u0027ap mande la a. Eske nou ka bw\u00E8 nan menm gode mwen pral bw\u00E8 a? Eske nou ka resevwa menm bat\u00E8m mwen pral resevwa a?"
        },
        {
          "text": "Yo di li: -Nou kapab. Jezi reponn yo: -Se vre. n\u0027a bw\u00E8 nan menm gode mwen pral bw\u00E8 a, epi n\u0027a resevwa menm bat\u00E8m mwen pral resevwa a."
        },
        {
          "text": "Men, kanta pou chita sou b\u00F2 dwat osinon sou b\u00F2 g\u00F2ch mwen an, se pa mwen ki bay sa. Plas sa yo, Bondye rez\u00E8ve yo pou moun li vle."
        },
        {
          "text": "L\u00E8 dis l\u00F2t disip yo tande sa, yo pa t\u0027 manke fache sou Jak ak Jan."
        },
        {
          "text": "Jezi rele yo, li di yo konsa: -Nou konnen ki jan moun ki pase pou ch\u00E8f nasyon yo trete p\u00E8p la tankou esklav; grann\u00E8g yo renmen f\u00E8 moun santi jan yo gen pouvwa."
        },
        {
          "text": "Men, se pa konsa pou sa f\u00E8t nan mitan nou. Okontr\u00E8, si yonn nan nou ta vle vin grann\u00E8g, se pou l\u0027 s\u00E8vi nou tout."
        },
        {
          "text": "Si yonn nan nou ta vle ch\u00E8f, se pou l\u0027 esklav nou tout."
        },
        {
          "text": "Paske, mwen menm, Moun Bondye voye nan lach\u00E8 a, mwen pa vini pou moun rann mwen s\u00E8vis, men mwen vini pou m\u0027 rann moun s\u00E8vis. Wi, mwen vin bay lavi m\u0027 pou peye delivrans anpil moun."
        },
        {
          "text": "Yo te rive lavil Jeriko. L\u00E8 sa a, Jezi t\u0027ap soti kite bouk la ansanm av\u00E8k disip li yo ak yon gwo foul moun. Te gen yon nonm av\u00E8g chita b\u00F2 chemen an ki t\u0027ap mande charite. Yo te rele l\u0027 Batime, pitit Time."
        },
        {
          "text": "L\u00E8 li tande se Jezi, moun Nazar\u00E8t la, ki t\u0027ap pase, li pran rele: -Jezi, pitit David la, gen pitye pou mwen."
        },
        {
          "text": "Anpil moun t\u0027ap kouri d\u00E8y\u00E8 l\u0027 pou te f\u00E8 l\u0027 pe bouch li, men li t\u0027ap rele pi r\u00E8d: -Pitit David la, gen pitye pou mwen."
        },
        {
          "text": "Jezi kanpe, li di konsa: -Rele l\u0027 pou mwen. Yo rele av\u00E8g la, yo di li: -Pran kouray, leve, men li ap rele ou."
        },
        {
          "text": "Av\u00E8g la voye rad li jete, se vole li t\u0027ap vole pou l\u0027 te vin b\u00F2 kot Jezi."
        },
        {
          "text": "Jezi mande li: -Kisa ou vle m\u0027 f\u00E8 pou ou? Av\u00E8g la reponn li: -M\u00E8t, f\u00E8 m\u0027 w\u00E8 ank\u00F2."
        },
        {
          "text": "Jezi di li: -Ale non, se konfyans ou nan Bondye ki geri ou. Menm l\u00E8 a, av\u00E8g la w\u00E8, epi li swiv Jezi nan chemen an."
        }
      ]
    },
    {
      "VERS": [
        {
          "text": "Yo t\u0027ap pwoche b\u00F2 Jerizal\u00E8m, b\u00F2 bouk Betfaje ak Betani, yo te rive sou m\u00F2n Oliv l\u0027a. L\u00E8 sa a, Jezi voye de nan disip li yo."
        },
        {
          "text": "Li di yo: -Ale nan bouk ki devan nou an. L\u00E8 n\u0027a rive, n\u0027a jwenn yon jenn ti bourik mare. Pesonn poko janm moute sou li. Lage l\u0027, mennen l\u0027 ban mwen."
        },
        {
          "text": "Nenp\u00F2t moun ki mande nou poukisa n\u0027ap f\u00E8 sa, nou m\u00E8t reponn: Se M\u00E8t la ki bezwen li. L\u0027ap voye ti bourik la tounen touswit."
        },
        {
          "text": "L\u00E8 disip yo ale, yo jwenn jenn ti bourik la mare dey\u00F2 nan lari a, devan p\u00F2t yon kay. Yo lage li."
        },
        {
          "text": "K\u00E8k moun ki te la di yo konsa: -Sa n\u0027ap f\u00E8 la a? Pouki n\u0027ap lage ti bourik la?"
        },
        {
          "text": "Disip yo reponn jan Jezi te di yo reponn lan. Epi moun yo kite yo ale."
        },
        {
          "text": "Yo mennen ti bourik la bay Jezi; yo mete rad sou do li, epi Jezi moute chita."
        },
        {
          "text": "Anpil moun te tann rad yo at\u00E8 sou tout chemen an. Gen l\u00F2t ki te koupe branch bwa nan jaden pou mete at\u00E8 nan chemen an."
        },
        {
          "text": "Ni moun ki t\u0027ap mache devan Jezi yo, ni moun ki t\u0027ap mache d\u00E8y\u00E8 l\u0027 yo, yo tout t\u0027ap rele byen f\u00F2: -Lwanj pou Bondye! Benediksyon pou moun ki vini nan non M\u00E8t la."
        },
        {
          "text": "Wi, benediksyon pou gouv\u00E8nman k\u0027ap vini an, pou gouv\u00E8nman wa David, papa nou. Lwanj pou Bondye jouk anwo nan sy\u00E8l la!"
        },
        {
          "text": "Jezi antre lavil Jerizal\u00E8m; li ale nan tanp lan. Li voye je l\u0027 sou tout bagay. Apre sa, li ale Betani av\u00E8k douz disip li yo paske li te fin ta."
        },
        {
          "text": "Nan denmen, antan yo t\u0027ap soti Betani, Jezi te grangou."
        },
        {
          "text": "Depi byen lwen, li w\u00E8 yon pye fig frans ki te plen f\u00E8y. li al w\u00E8 si li ta jwenn k\u00E8k fig frans sou li. Men, l\u00E8 li rive kote l\u0027, se f\u00E8y ase li jwenn, paske se pa t\u0027 sezon fig frans."
        },
        {
          "text": "L\u00E8 sa a, Jezi pale ak pye fig frans lan, li di li: -Pesonn p\u0027ap janm manje fig ou donnen ank\u00F2. Disip yo te tande sa l\u0027 te di a."
        },
        {
          "text": "Apre sa, yo rive Jerizal\u00E8m, Jezi antre nan tanp lan. Li pran chase tout moun ki t\u0027ap vann ak tout moun ki t\u0027ap achte nan tanp lan. Li chavire tab moun ki t\u0027ap chanje lajan yo ansanm ak ch\u00E8z moun ki t\u0027ap vann pijon yo."
        },
        {
          "text": "Li pa t\u0027 p\u00E8m\u00E8t pesonn trav\u00E8se tanp lan ak bagay nan men yo."
        },
        {
          "text": "Li t\u0027ap moutre moun yo anpil bagay, li di yo: -Men sa ki ekri, pa vre: y\u0027a rele kay mwen an kay kote moun tout nasyon ka vin lapriy\u00E8. Men nou menm, nou f\u00E8 l\u0027 tounen yon kach\u00E8t pou v\u00F2l\u00F2."
        },
        {
          "text": "L\u00E8 ch\u00E8f pr\u00E8t yo av\u00E8k dir\u00E8kt\u00E8 lalwa yo tande sa, yo t\u0027ap chache yon jan pou yo f\u00E8 touye l\u0027; paske yo te vin p\u00E8 l\u0027, l\u00E8fini, paw\u00F2l li t\u0027ap moutre moun yo te aji anpil sou foul moun yo."
        },
        {
          "text": "L\u00E8 sol\u00E8y fin kouche, Jezi soti kite lavil la ansanm ak disip li yo."
        },
        {
          "text": "Nan denmen maten, byen bon\u00E8, antan yo t\u0027ap pase sou wout la, disip yo w\u00E8 pye fig frans la cheche jouk nan rasen."
        },
        {
          "text": "Py\u00E8 vin chonje sak te pase. Li di Jezi konsa: -M\u00E8t, gade pye fig frans ou te madichonnen an. Li cheche wi."
        },
        {
          "text": "L\u00E8 sa a, Jezi pran lapaw\u00F2l, li di yo: -Se pou nou toujou gen konfyans nan Bondye."
        },
        {
          "text": "Sa m\u0027ap di nou la a, se vre wi: si yon moun di m\u00F2n sa a: Wete k\u00F2 ou la, al jete ou nan lanm\u00E8, si l\u0027 pa gen doutans nan k\u00E8 l\u0027 menm, si l\u0027 gen f\u00E8m konviksyon sa l\u0027 di a gen pou rive, la w\u00E8 l\u0027 rive vre."
        },
        {
          "text": "Se pou sa mwen di nou: Tou sa n\u0027ap mande l\u00E8 n\u0027ap lapriy\u00E8, si nou gen f\u00E8m konviksyon nou resevwa l\u0027 deja, n\u0027a w\u00E8 sa rive vre."
        },
        {
          "text": "L\u00E8 nou kanpe poun lapriy\u00E8, si nou gen yon moun nan k\u00E8 nou, padonnen l\u0027, pou Papa nou ki nan sy\u00E8l la ka padonnen peche nou yo tou."
        },
        {
          "text": "Men, si nou pa padonnen l\u00F2t moun yo, Papa nou ki nan sy\u00E8l la p\u0027ap padonnen peche nou yo tou."
        },
        {
          "text": "Se konsa, yo tounen lavil Jerizal\u00E8m ank\u00F2. Pandan Jezi t\u0027ap pwonmennen nan tanp lan, ch\u00E8f pr\u00E8t yo, dir\u00E8kt\u00E8 lalwa yo ak ch\u00E8f fanmi yo te vin b\u00F2 kote li."
        },
        {
          "text": "Yo di l\u0027 konsa: -Ki dwa ou genyen pou w\u0027ap f\u00E8 tout bagay sa yo? Kil\u00E8s ki ba ou otorite pou f\u00E8 yo?"
        },
        {
          "text": "Jezi reponn yo: -Mwen pral poze nou yon s\u00E8l keksyon tou. Si nou reponn mwen, m\u0027a di nou ak ki otorite m\u0027ap f\u00E8 bagay sa yo."
        },
        {
          "text": "Ki moun ki te voye Jan batize moun: Bondye osinon moun? Reponn mwen non."
        },
        {
          "text": "Men, yonn t\u0027ap di l\u00F2t konsa: -Si nou reponn: Se Bondye ki voye l\u0027, la mande nou poukisa nou pa t\u0027 kw\u00E8 li."
        },
        {
          "text": "Si nou reponn: Se moun ki voye l\u0027... oum! Yo te p\u00E8 p\u00E8p la, paske tout moun sa yo te pran Jan Batis pou yon bon pwof\u00E8t."
        },
        {
          "text": "L\u00E8 sa a yo reponn Jezi: -Nou pa konnen. Jezi di yo: -Enben, mwen menm tou, mwen p\u0027ap di nou av\u00E8k ki otorite mwen f\u00E8 bagay sa yo."
        }
      ]
    },
    {
      "VERS": [
        {
          "text": "Apre sa, Jezi pran rakonte yo yon parab\u00F2l. -Vwala, se yon nonm ki te plante yon jaden rezen. Li f\u00E8men l\u0027 ak yon lantouraj, li fouye yon basen pou kraze rezen yo, li bati yon kay pou moun k\u0027ap veye jaden an. Apre sa, li antann li av\u00E8k k\u00E8k moun ki pou okipe jaden an pou li. Li pati, li al nan vwayaj."
        },
        {
          "text": "L\u00E8 sezon rek\u00F2t la rive, li voye yon domestik b\u00F2 kote moun ki t\u0027ap okipe jaden an pou li. Li te voye chache p\u00F2syon pa l\u0027 nan rek\u00F2t rezen an nan men yo."
        },
        {
          "text": "Yo mete men sou domestik la, yo bat li byen bat, epi yo voye l\u0027 tounen bay m\u00E8t jaden an san yo pa ba l\u0027 anyen."
        },
        {
          "text": "M\u00E8t jaden an voye yon l\u00F2t domestik b\u00F2 kote yo ank\u00F2. Fwa sa a menm, yo bat li nan t\u00E8t ase, epi yo joure l\u0027 byen joure."
        },
        {
          "text": "M\u00E8t jaden an voye yon twazy\u00E8m domestik, yo touye sa a. Li voye anpil l\u00F2t ank\u00F2: gen sa yo bat, gen sa yo touye."
        },
        {
          "text": "S\u00E8l moun m\u00E8t jaden an te rete pou l\u0027 te voye, se pitit gason li te renmen anpil la. Li voye l\u0027 an d\u00E8nye b\u00F2 kote yo. Li t\u0027ap di nan k\u00E8 l\u0027: Omwens y\u0027a gen resp\u00E8 pou gason m\u0027 lan."
        },
        {
          "text": "Men, kiltivat\u00E8 yo yonn di l\u00F2t: Men eritye a. Ann mete t\u00E8t nou ansanm. Ann touye l\u0027, konsa jaden an va vin pou nou."
        },
        {
          "text": "Yo mete men sou li, yo touye l\u0027, epi yo jete k\u00F2 a dey\u00F2 l\u00F2t b\u00F2 jaden an."
        },
        {
          "text": "Bon! Kisa m\u00E8t jaden an gen pou l\u0027 f\u00E8 ank\u00F2? La vini, la f\u00E8 touye tout kiltivat\u00E8 yo, epi la bay l\u00F2t moun jaden rezen an."
        },
        {
          "text": "Eske nou pa li paw\u00F2l ki ekri a? Mwen s\u00E8ten nou li l\u0027 deja: W\u00F2ch moun ki t\u0027ap bati yo te voye jete a, se li menm ki tounen w\u00F2ch ki kenbe kay la."
        },
        {
          "text": "Sa se travay M\u00E8t la. Se b\u00E8l bagay pou nou w\u00E8 sa."
        },
        {
          "text": "Ch\u00E8f jwif yo t\u0027ap chache mete men sou li, paske yo te konnen byen se pou yo Jezi te di parab\u00F2l sa a. Men, yo te p\u00E8 mas p\u00E8p la. Yo kite l\u0027, y\u0027 al f\u00E8 wout yo."
        },
        {
          "text": "Yo te voye k\u00E8k farizyen ansanm ak k\u00E8k nan patizan Ew\u00F2d yo b\u00F2 kot Jezi pou w\u00E8 si yo te ka pran yon paw\u00F2l nan bouch li pou akize li."
        },
        {
          "text": "Yo vin di l\u0027 konsa: -M\u00E8t, nou konnen ou se moun ki kare, ou pa p\u00E8 pesonn, paske ou pa gade sou figi moun. Men, ou moutre chemen Bondye a jan li ye a. Many\u00E8 di nou: \u00E8ske lalwa p\u00E8m\u00E8t nou peye Seza lajan kontribisyon an? Eske nou dwe peye li? Wi ou non?"
        },
        {
          "text": "Men Jezi te konnen yo gen l\u00F2t lide d\u00E8y\u00E8 t\u00E8t yo; li reponn yo: -Pouki n\u0027ap chache pran m\u0027 nan p\u00E8len konsa? Pote yon py\u00E8s lajan ban mwen pou m\u0027 gade yon bagay."
        },
        {
          "text": "Yo pote yon py\u00E8s lajan ba li. Jezi mande yo: -P\u00F2tre ki moun ak non ki moun ki sou py\u00E8s lajan an? Yo reponn li: -Se p\u00F2tre Seza ak non Seza."
        },
        {
          "text": "L\u00E8 sa a, li di yo: -Bay Seza sa ki pou Seza, bay Bondye sa ki pou Bondye. Paw\u00F2l sa a te f\u00E8 yo pi sezi ank\u00F2."
        },
        {
          "text": "Sadiseyen yo se yon gwoup jwif ki di moun mouri pa leve. Yo vin b\u00F2 kot Jezi ak yon keksyon. Yo di l\u0027 konsa:"
        },
        {
          "text": "-M\u00E8t, Moyiz te ekri l\u00F2d sa a ban nou: Yon nonm ki gen fr\u00E8, si l\u0027 mouri kite madanm li san pitit, fr\u00E8 a gen pou l\u0027 marye av\u00E8k madanm defen an pou li sa f\u00E8 pitit pou fr\u00E8 l\u0027 ki mouri a."
        },
        {
          "text": "Se konsa, te gen s\u00E8t fr\u00E8. Premye a marye, li mouri san l\u0027 pa kite pitit."
        },
        {
          "text": "Dezy\u00E8m lan marye av\u00E8k v\u00E8v la. Li mouri tou san l\u0027 pa kite pitit. Menm bagay la rive twazy\u00E8m lan tou."
        },
        {
          "text": "Konsa konsa, tout s\u00E8t fr\u00E8 yo marye ak fanm lan epi yo yonn pa kite pitit. Apre yo tout fin mouri, li menm tou fanm lan mouri."
        },
        {
          "text": "L\u00E8 m\u00F2 yo va gen pou yo leve, madanm kil\u00E8s nan yo li pral ye la a, paske li te madanm tout s\u00E8t fr\u00E8 yo?"
        },
        {
          "text": "Jezi reponn yo: -Nou nan ler\u00E8 wi. M\u0027ap di nou poukisa: Nou pa konprann sa ki ekri a, nou pa konnen pouvwa Bondye."
        },
        {
          "text": "L\u00E8 m\u00F2 yo va gen pou yo leve, fanm ak gason pa nan marye ank\u00F2. Tout moun pral viv tankou zanj Bondye nan sy\u00E8l la."
        },
        {
          "text": "Pou keksyon m\u00F2 yo k\u0027ap leve vivan ank\u00F2 a, \u00E8ske nou pa li nan Liv Moyiz la sa Bondye te di l\u0027 b\u00F2 touf bwa a: Mwen se Bondye Abraram, Bondye Izarak, Bondye Jak\u00F2b?"
        },
        {
          "text": "Bondye se Bondye moun vivan li ye, li pa Bondye moun mouri. Nou w\u00E8 nou nan ler\u00E8 anpil, pa vre?"
        },
        {
          "text": "Yonn nan dir\u00E8kt\u00E8 lalwa yo te tande jan yo t\u0027ap diskite. Li w\u00E8 Jezi te byen reponn sadiseyen yo. L\u00E8 sa a, li pwoche b\u00F2 kote l\u0027, li mande li: -Kil\u00E8s nan tout k\u00F2mandman yo ki pi konsekan an?"
        },
        {
          "text": "Jezi reponn li: -Men k\u00F2mandman ki pi konsekan an: Koute, nou menm p\u00E8p Izray\u00E8l: M\u00E8t la, Bondye nou, se li ki s\u00E8l M\u00E8t la."
        },
        {
          "text": "Se pou ou renmen M\u00E8t la, Bondye ou, av\u00E8k tout k\u00E8 ou, av\u00E8k tout nanm ou, av\u00E8k tout lide ou, av\u00E8k tout f\u00F2s ou."
        },
        {
          "text": "Men dezy\u00E8m k\u00F2mandman an: Se pou ou renmen fr\u00E8 par\u00E8y ou tankou ou renmen pw\u00F2p t\u00E8t pa ou. Pa gen l\u00F2t k\u00F2mandman ki pi konsekan pase sa yo."
        },
        {
          "text": "L\u00E8 sa a, dir\u00E8kt\u00E8 lalwa a di li: -Se sa menm, M\u00E8t. Sa ou di a se vre. Met nou an se s\u00E8l Bondye ki genyen. Pa gen l\u00F2t pase li."
        },
        {
          "text": "Jan ou di a, se pou nou renmen l\u0027 ak tout k\u00E8 nou, tout lespri nou, tout f\u00F2s nou, epi se pou nou renmen fr\u00E8 par\u00E8y nou tankou nou renmen pw\u00F2p t\u00E8t pa nou. Sa pi bon lontan pase tout ofrann n\u0027ap boule pou Bondye ansanm ak tout l\u00F2t b\u00E8t n\u0027ap ofri pou touye pou li."
        },
        {
          "text": "Jezi w\u00E8 nonm lan te f\u00E8 l\u0027 yon repons moun ki gen konprann, l\u00E8 sa a li di li: -Ou menm, ou pa lwen peyi kote Bondye Wa a non. Apre sa, pesonn pa t\u0027 gen odas poze l\u0027 keksyon ank\u00F2."
        },
        {
          "text": "Pandan Jezi t\u0027ap moutre moun yo anpil bagay nan tanp lan, li di yo: -Ki jan dir\u00E8kt\u00E8 lalwa yo f\u00E8 di Kris la se pitit pitit David li ye?"
        },
        {
          "text": "Poutan, men sa David te di (se Sentespri menm ki te f\u00E8 l\u0027 di l\u0027): Bondye te di Sey\u00E8 mwen an: Chita la sou b\u00F2 dwat mwen, jouk tan mwen f\u00E8 l\u00E8nmi ou yo tounen yon ti ban pou lonje pye ou."
        },
        {
          "text": "Si David rele Kris la Sey\u00E8, ki jan pou Kris la ta ka pitit pitit David? Yon pak\u00E8t moun t\u0027ap koute Jezi av\u00E8k plezi."
        },
        {
          "text": "Nan sa li t\u0027ap moutre moun yo, li di yo konsa: -Pran prekosyon nou av\u00E8k dir\u00E8kt\u00E8 lalwa sa yo. Yo renmen pwonmennen av\u00E8k w\u00F2b long yo, yo renmen moun di yo bonjou jouk at\u00E8 l\u00E8 yo sou plas piblik."
        },
        {
          "text": "L\u00E8 y\u0027 al nan sinag\u00F2g, yo chita kote pou tout moun w\u00E8 yo. Nan resepsyon yo chache pi bon plas la."
        },
        {
          "text": "Se piye y\u0027ap piye maler\u00E8z yo, an menm tan y\u0027ap plede f\u00E8 lapriy\u00E8 byen long pou par\u00E8t pi bon. Kondannasyon yo pral pi r\u00E8d."
        },
        {
          "text": "Apre sa, Jezi te chita vizaviz ak bwat kote yo mete ofrann nan tanp lan. Li t\u0027ap gade moun yo ap mete lajan ladan li. Plizy\u00E8 moun rich t\u0027ap mete anpil lajan."
        },
        {
          "text": "Yon p\u00F2v v\u00E8v vin rive tou; li mete de ti k\u00F2b ki pa t\u0027 menm f\u00E8 mwatye senk k\u00F2b."
        },
        {
          "text": "L\u00E8 sa a Jezi rele disip li yo, li di yo; -Sa m\u0027ap di nou la a, se vre wi: P\u00F2v v\u00E8v sa a bay plis pase tout moun ki mete ofrann nan bwat la."
        },
        {
          "text": "Paske, tout moun sa yo mete sa yo pa bezwen; men li menm, nan tout miz\u00E8 li, li bay tou sa l\u0027 te genyen, tout sa l\u0027 te gen pou l\u0027 viv."
        }
      ]
    },
    {
      "VERS": [
        {
          "text": "Antan Jezi t\u0027ap soti nan tanp lan, yonn nan disip li yo di l\u0027 konsa: -M\u00E8t, gade. Ala de b\u00E8l w\u00F2ch! Ala yon gwo batisman!"
        },
        {
          "text": "Jezi reponn li: -Ou w\u00E8 gwo batisman sa a: yon l\u00E8, p\u0027ap gen de w\u00F2ch k\u0027ap rete kanpe yonn sou l\u00F2t ladan li. Tou sa pral kraze n\u00E8t vide at\u00E8."
        },
        {
          "text": "Jezi te chita sou m\u00F2n Oliv la, vizaviz ak tanp lan. Py\u00E8, Jak ak Andre te pou kont yo av\u00E8k li. Yo poze l\u0027 keksyon sa a:"
        },
        {
          "text": "-Di nou kil\u00E8 sa va rive non? Ki siy ki va f\u00E8 nou konnen l\u00E8 tout bagay sa a yo gen pou rive?"
        },
        {
          "text": "L\u00E8 sa a Jezi pran di yo: -Atansyon pou pesonn pa twonpe nou."
        },
        {
          "text": "Paske, anpil moun va vini sou non mwen, y\u0027a di se yo menm ki Kris la. y\u0027a twonpe anpil moun."
        },
        {
          "text": "L\u00E8 n\u0027a tande lag\u00E8 ap f\u00E8t toupre nou, ansanm ak nouv\u00E8l lag\u00E8 k\u0027ap f\u00E8t byen lwen, nou pa bezwen p\u00E8. F\u00F2k bagay sa yo rive. Men, se p\u0027ap ank\u00F2 lafen an sa."
        },
        {
          "text": "Yon p\u00E8p va goumen ak yon l\u00F2t p\u00E8p. Yon peyi va atake yon l\u00F2t peyi; va gen tranblemannt\u00E8 div\u00E8s kote. Va gen anpil grangou. Tou sa, se va tankou tranche anvan akouchman."
        },
        {
          "text": "Men, nou menm, kenbe k\u00F2 nou. Y\u0027ap trennen nou devan tribinal, y\u0027ap bat nou nan sinag\u00F2g yo, n\u0027ap konpar\u00E8t devan ch\u00E8f gouv\u00E8nman ak devan wa pout\u00E8t mwen, pou nou ka s\u00E8vi m\u0027 temwen devan yo."
        },
        {
          "text": "Anvan sa, f\u00F2k yo anonse bon nouv\u00E8l la bay tout nasyon yo."
        },
        {
          "text": "L\u00E8 y\u0027a arete nou pou mennen nou nan tribinal, pa kase t\u00E8t nou pou nou chache konnen davans sa n\u0027a pral di; men, n\u0027a di paw\u00F2l ki va vin nan bouch nou: paske l\u00E8 sa a, se pa nou menm ki va pale, se Sentespri a ki va mete paw\u00F2l yo nan bouch nou."
        },
        {
          "text": "Fr\u00E8 va denonse fr\u00E8 pou f\u00E8 touye li. Papa va denonse pitit, pitit va leve kont manman l\u0027 ak papa l\u0027, la f\u00E8 touye yo."
        },
        {
          "text": "Tout moun pral rayi nou pout\u00E8t mwen; men, moun ki va kenbe f\u00E8m jouk sa kaba, se li ki va sove."
        },
        {
          "text": "Nou gen pou nou w\u00E8 bagay nou pa ta renmen w\u00E8 a, bagay k\u0027ap bay gwo lapenn lan, chita kote l\u0027 pa t\u0027 dwe ye. (Se pou tout moun k\u0027ap li sa a chache konprann.) L\u00E8 sa a, tout moun ki nan peyi Jide va blije al nan m\u00F2n."
        },
        {
          "text": "Moun ki va sou t\u00E8t kay yo va kouri met dey\u00F2 san yo p\u0027ap bezwen antre pran zaf\u00E8 yo."
        },
        {
          "text": "Moun ki nan jaden p\u0027ap bezwen tounen lakay yo pou pran rechanj yo."
        },
        {
          "text": "L\u00E8 sa a, se p\u0027ap de lapenn pou fanm ansent ak nouris yo."
        },
        {
          "text": "Lapriy\u00E8 Bondye pou bagay sa yo pa rive nan tan fredi."
        },
        {
          "text": "Paske l\u00E8 sa a, n\u0027a w\u00E8 yon lafliksyon moun poko janm w\u00E8, depi nan konmansman l\u00E8 Bondye t\u0027ap kreye lat\u00E8 jouk koulye a. p\u0027ap janm gen yon l\u00F2t tankou l\u0027 ank\u00F2."
        },
        {
          "text": "Si M\u00E8t la pa t\u0027 deside wete k\u00E8k jou sou jou sa yo, pesonn pa t\u0027ap sove. Men, li wete sou jou sa yo pout\u00E8t moun li chwazi pou la ak li yo."
        },
        {
          "text": "L\u00E8 sa a, si yon moun di nou: Gade, men Kris la b\u00F2 isit, osinon: Gade, men li l\u00F2t b\u00F2 a, pa kw\u00E8 li."
        },
        {
          "text": "L\u00E8 sa a, gen fo Kris ak fo pwof\u00E8t k\u0027ap par\u00E8t; y\u0027a f\u00E8 m\u00E8v\u00E8y ak mirak pou twonpe ata moun Bondye chwazi yo, si yo ta kapab."
        },
        {
          "text": "Veye k\u00F2 nou. Mwen tou di nou tout bagay sa yo davans."
        },
        {
          "text": "Men nan tan sa a, apre jou lafliksyon sa yo, sol\u00E8y la p\u0027ap klere ank\u00F2, lalen lan p\u0027ap bay limy\u00E8."
        },
        {
          "text": "Zetwal yo va sot tonbe nan sy\u00E8l la, pouvwa yo ki nan sy\u00E8l la va tranble."
        },
        {
          "text": "L\u00E8 sa a, y\u0027a w\u00E8 m\u0027, mwen menm, Moun Bondye voye nan lach\u00E8 a, ap vini sou t\u00E8t nwaj yo, av\u00E8k anpil pouvwa nan mitan yon bann b\u00E8l bagay."
        },
        {
          "text": "m\u0027a voye zanj mwen yo nan kat kwen lat\u00E8 a pou sanble tout moun Bondye te chwazi yo, depi yon bout t\u00E8 a jouk nan l\u00F2t bout sy\u00E8l la."
        },
        {
          "text": "Pran leson sou pye fig frans lan. Kou l\u0027 k\u00F2manse boujonnen, kou l\u0027 pouse f\u00E8y, nou konnen lete sou nou."
        },
        {
          "text": "Menm jan an tou, l\u00E8 n\u0027a w\u00E8 bagay sa yo rive, nou m\u00E8t konnen Moun Bondye te voye nan lach\u00E8 a toupre, li la nan pap\u00F2t la."
        },
        {
          "text": "Sa m\u0027ap di nou la a, se vre wi: gen moun k\u0027ap viv koulye a ki p\u0027ap gen tan mouri anvan tout bagay sa yo rive."
        },
        {
          "text": "Sy\u00E8l la ak tout t\u00E8 a va pase, men paw\u00F2l mwen yo p\u0027ap janm pase."
        },
        {
          "text": "Pesonn pa konnen ni ki jou ni ki l\u00E8 bagay sa yo ap rive, pa menm zanj yo ki nan sy\u00E8l la, pa menm Pitit la. S\u00E8l Papa a konn sa."
        },
        {
          "text": "Kenbe k\u00F2 nou; pa kite d\u00F2mi pran nou; paske nou pa konnen ki l\u00E8 l\u00E8 a va rive."
        },
        {
          "text": "Se tankou l\u00E8 yon nonm pati li al nan vwayaj. Li kite kay li nan men domestik yo pou yo okipe l\u0027 pou li. Li bay chak moun travay pa yo pou yo f\u00E8; li bay gadyen p\u00F2t la l\u00F2d pou l\u0027 pa d\u00F2mi."
        },
        {
          "text": "Se pout\u00E8t sa, pa kite d\u00F2mi pran nou, paske nou pa konnen ki l\u00E8 m\u00E8t kay la va vini. Se ka asw\u00E8, nan mitan lannwit, l\u00E8 k\u00F2k chante, osinon nan maten."
        },
        {
          "text": "Si l\u0027 rive yon l\u00E8 nou pa t\u0027ap tann li, piga li jwenn nou ap d\u00F2mi."
        },
        {
          "text": "Sa m\u0027 di nou la a, mwen di l\u0027 pou tout moun: Pa kite d\u00F2mi pran nou."
        }
      ]
    },
    {
      "VERS": [
        {
          "text": "Nan de jou ank\u00F2 yo tapral fete f\u00E8t Delivrans lan ansanm ak f\u00E8t Pen san ledven an. Ch\u00E8f pr\u00E8t yo ak dir\u00E8kt\u00E8 lalwa yo t\u0027ap chache mwayen pou yo arete Jezi san pesonn pa konnen, pou f\u00E8 touye li."
        },
        {
          "text": "Yonn t\u0027ap di l\u00F2t: -Nou pa kapab arete l\u0027 pandan jou f\u00E8t yo, paske sa ka kreye dez\u00F2d nan p\u00E8p la."
        },
        {
          "text": "Jezi te Betani lakay Simon, nonm ki te gen maladi lal\u00E8p la. Pandan li te chita b\u00F2 tab la, yon fanm vin antre. Li t\u0027ap pote yon ti bout\u00E8y f\u00E8t an albat. Ti bout\u00E8y la te plen yon od\u00E8 bon kalite ki f\u00E8t ak yon f\u00E8y yo rele n\u0027a ki vann byen ch\u00E8. Fanm lan kase kou bout\u00E8y la, epi li vide tout od\u00E8 a sou t\u00E8t Jezi."
        },
        {
          "text": "Nan moun ki te la yo, gen ladan yo ki pa t\u0027 kontan menm, yonn t\u0027ap di l\u00F2t: -Pouki tout gaspiyay od\u00E8 sa a?"
        },
        {
          "text": "Yo ta kapab vann li twasan (300) goud pou pi ba pri, epi yo ta bay p\u00F2v lajan an. Yo t\u0027ap kritike fanm lan byen f\u00F2."
        },
        {
          "text": "Men Jezi di yo: -Kite l\u0027 an repo. Pouki n\u0027ap f\u00E8 l\u0027 tout lapenn sa a? Se yon b\u00E8l bagay li f\u00E8 la a pou mwen."
        },
        {
          "text": "P\u00F2v yo, n\u0027ap toujou genyen yo av\u00E8k nou; chak fwa nou vle, nou ka f\u00E8 byen pou yo. Men, mwen menm, nou p\u0027ap genyen m\u0027 tout tan av\u00E8k nou."
        },
        {
          "text": "Fanm lan f\u00E8 sa l\u0027 te kapab. Depi davans li tou benyen k\u00F2 m\u0027 pou lant\u00E8man mwen."
        },
        {
          "text": "Sa m\u0027ap di nou la a, se vre wi: Toupatou sou lat\u00E8, kote y\u0027a anonse bon nouv\u00E8l la, y\u0027a rakonte sa fanm lan f\u00E8 la a tou pou yo pa janm bliye li."
        },
        {
          "text": "L\u00E8 sa a, Jida Iskari\u00F2t, yonn nan douz disip yo, leve, li al di ch\u00E8f pr\u00E8t yo li te pare pou l\u0027 te f\u00E8 yo pran Jezi."
        },
        {
          "text": "Yo te kontan tande sa Jida t\u0027ap di yo, yo pwom\u00E8t pou yo ba l\u0027 lajan. Se konsa Jida t\u0027ap chache yon bon okazyon pou l\u0027 te ba yo Jezi."
        },
        {
          "text": "Premye jou f\u00E8t Pen san ledven an, jou yo te konn touye ti mouton pou manje Delivrans lan, disip yo di Jezi konsa: -Ki b\u00F2 ou ta vle n\u0027 al pare F\u00E8t Delivrans lan?"
        },
        {
          "text": "L\u00E8 sa a, Jezi rele de nan disip li yo, li di yo: -Ale lavil la; n\u0027a kontre yon moun k\u0027ap pote yon krich dlo: swiv li."
        },
        {
          "text": "Kote la antre a, antre d\u00E8y\u00E8 li. n\u0027a di m\u00E8t kay la: M\u00E8t la voye mande ou kote py\u00E8s kay pou l\u0027 manje manje Delivrans lan av\u00E8k disip li yo."
        },
        {
          "text": "La moutre nou yon gwo chanm, tou pare tou meble, anwo kay la. Se la n\u0027a pare manje Delivrans lan pou nou tout."
        },
        {
          "text": "Disip yo pati, yo rive lavil la; yo jwenn tout bagay jan l\u0027 te di yo a. Epi yo pare manje Delivrans lan."
        },
        {
          "text": "L\u00E8 sol\u00E8y fin kouche, Jezi vin rive av\u00E8k douz disip yo."
        },
        {
          "text": "Antan yo te chita b\u00F2 tab la ap manje, Jezi di konsa: -Sa m\u0027ap di nou la a, se vre wi: yonn nan nou k\u0027ap manje av\u00E8k mwen la a pral trayi mwen."
        },
        {
          "text": "L\u00E8 sa a, k\u00E8 disip yo kase; yonn apre l\u00F2t yo pran mande li: -Eske se mwen menm?"
        },
        {
          "text": "Li reponn yo: -Se yonn nan nou douz la k\u0027ap tranpe pen ansanm av\u00E8 m\u0027 nan plat la."
        },
        {
          "text": "Moun Bondye voye nan lach\u00E8 a pral mouri, jan sa te ekri sou li a. Men, mal\u00E8 pou moun k\u0027ap trayi l\u0027 la. Li ta pi bon pou moun sa a si li pa t\u0027 janm f\u00E8t."
        },
        {
          "text": "Antan yo t\u0027ap manje, Jezi pranpen, li di Bondye m\u00E8si, li kase l\u0027; li bay disip li yo, li di yo konsa: -Men, pran. Sa se k\u00F2 mwen."
        },
        {
          "text": "Apre sa, li pran yon gode diven tou, li di Bondye m\u00E8si, li pase l\u0027 ba yo, yo tout bw\u00E8 ladan li."
        },
        {
          "text": "Epi Jezi di yo: -Sa se san mwen, san ki siyen kontra Bondye ap f\u00E8 ak nou an, san ki koule pou anpil moun."
        },
        {
          "text": "Sa m\u0027ap di nou la a, se vre wi: mwen p\u0027ap janm bw\u00E8 diven ank\u00F2, jouk jou m\u0027a bw\u00E8 yon diven n\u00E8f nan peyi kote Bondye Wa a."
        },
        {
          "text": "Apre yo fin chante chante f\u00E8t la, yo soti, y\u0027 ale m\u00F2n Oliv."
        },
        {
          "text": "Jezi di disip li yo: -Nou tout, nou pral kouri kite m\u0027 pou kont mwen; paske men sak te ekri: M\u0027ap frape gad\u00F2 mouton yo, epi tout mouton yo pral gaye nan bwa."
        },
        {
          "text": "Men apre, l\u00E8 m\u0027a leve soti vivan nan lanm\u00F2, mwen pral tann nou nan peyi Galile."
        },
        {
          "text": "Py\u00E8 di li: -Menm si tout moun ta kouri kite ou, mwen menm mwen p\u0027ap janm f\u00E8 sa."
        },
        {
          "text": "Jezi reponn li: -Sa m\u0027ap di ou la a, se vre wi: J\u00F2di a menm, pandan lannwit sa a, anvan k\u00F2k chante de fwa, wa gen tan di twa fwa ou pa janm konnen mwen."
        },
        {
          "text": "Men, Py\u00E8 te kenbe la, li t\u0027ap di: -Menm si m\u0027 ta dwe mouri av\u00E8 ou, mwen p\u0027ap janm di sa. Tout l\u00F2t disip yo t\u0027ap di menm bagay la tou."
        },
        {
          "text": "Apre sa, yo rive yon kote yo rele Jetsemane. Jezi di disip li yo: -Chita la, mwen pral lapriy\u00E8 pi devan."
        },
        {
          "text": "Li pran Py\u00E8, Jak ak Jan av\u00E8 li. Lamenm, li santi yon frison nan r\u00E8l do l\u0027 ak yon k\u00E8 sere ki pran li."
        },
        {
          "text": "Li di yo: -Mwen gen lapenn anpil. Mwen santi se mouri mwen vle mouri. Rete la a, pa kite d\u00F2mi pran nou."
        },
        {
          "text": "Li ale yon ti kras pi lwen, li lage k\u00F2 l\u0027 fas at\u00E8, li lapriy\u00E8; li mande si se te posib pou l\u0027 pa ta bezwen soufri tout soufri sa a."
        },
        {
          "text": "Li t\u0027ap di: -O! Papa mwen, nanpwen anyen ou pa kapab f\u00E8. Tanpri souple, wete gode soufrans sa a devan je mwen. Men, f\u00E8 sa ou menm ou vle a. Pa f\u00E8 sa mwen menm mwen ta vle a."
        },
        {
          "text": "Li tounen b\u00F2 kot disip li yo, li jwenn yo tou twa ap d\u00F2mi. Li di Py\u00E8 konsa: -Simon! W\u0027ap d\u00F2mi? Ou pa t\u0027 kapab rete je kl\u00E8 menm yon ti moman?"
        },
        {
          "text": "Pa d\u00F2mi, tande! Lapriy\u00E8 f\u00F2 pou nou pa tonbe anba tantasyon. Lespri nou byen dispoze, men se k\u00F2 nou ki f\u00E8b."
        },
        {
          "text": "Li kite yo ank\u00F2, li al f\u00E8 menm lapriy\u00E8 a."
        },
        {
          "text": "Apre sa, li retounen. Li jwenn yo ap d\u00F2mi ank\u00F2 paske yo pa t\u0027 kapab kenbe je yo louvri. Yo pa t\u0027 konn sa pou yo te reponn li."
        },
        {
          "text": "L\u00E8 l\u0027 tounen twazy\u00E8m fwa a, li di yo: -N\u0027ap d\u00F2mi toujou? N\u0027ap poze k\u00F2 nou toujou? Sa ase koulye a. L\u00E8 a rive; men yo pral lage Moun Bondye voye nan lach\u00E8 a nan men mechan yo."
        },
        {
          "text": "Leve non. Ann ale. Men moun k\u0027ap trayi m\u0027 lan ap vini."
        },
        {
          "text": "Jezi t\u0027ap pale toujou l\u00E8 Jida, yonn nan douz disip yo, vin rive. Li te gen yon bann moun ki te gen nepe ak baton nan men yo av\u00E8k li: se ch\u00E8f pr\u00E8t yo ak dir\u00E8kt\u00E8 lalwa yo ki te voye yo av\u00E8k li."
        },
        {
          "text": "Jida, nonm ki t\u0027ap trayi Jezi a, te gen dizon ak yo pou l\u0027 ba yo yon siyal. Li te di yo: -Moun n\u0027a w\u00E8 m\u0027 bo a se li menm n\u0027ap chache a. Mete men sou li, mennen li ale, pa kite l\u0027 chape."
        },
        {
          "text": "Rive Jida rive, li pwoche b\u00F2 kot Jezi, li di li: -M\u00E8t! Epi li bo li."
        },
        {
          "text": "Menm l\u00E8 a, moun yo mete men sou Jezi, yo arete li."
        },
        {
          "text": "Yonn nan disip yo rale nepe l\u0027, li frape domestik granpr\u00E8t la; li koupe yon z\u00F2r\u00E8y li."
        },
        {
          "text": "Jezi pran lapaw\u00F2l, li di yo: -Nou vin d\u00E8y\u00E8 m\u0027 ak nepe, ak baton, tankou si m\u0027 te yon ansasen."
        },
        {
          "text": "Men, toul\u00E8jou mwen te la nan mitan nou, mwen t\u0027ap pale nan tanp lan; l\u00E8 sa a nou pa t\u0027 janm arete mwen. Men, tou sa pase konsa pou sa ki ekri a ka rive vre."
        },
        {
          "text": "L\u00E8 sa a tout disip yo kite l\u0027, yo pran kouri."
        },
        {
          "text": "Te gen yon jenn gason ki t\u0027ap swiv Jezi; li te gen yon dra ase sou li. Yo mete men sou msye."
        },
        {
          "text": "Men, li lage dra a, li chape nan men yo toutouni."
        },
        {
          "text": "Yo mennen Jezi kay granpr\u00E8t la. Se la tout ch\u00E8f pr\u00E8t yo, ch\u00E8f fanmi yo ak dir\u00E8kt\u00E8 lalwa yo te reyini."
        },
        {
          "text": "Py\u00E8 t\u0027ap swiv Jezi yon ti jan lwen lwen. Li antre jouk nan fon lakou kay granpr\u00E8t la. Li te chita av\u00E8k gad yo b\u00F2 dife a, li t\u0027ap chofe k\u00F2 li."
        },
        {
          "text": "Ch\u00E8f pr\u00E8t yo ak tout manm Gran Kons\u00E8y jwif yo t\u0027ap chache yon manti pou yo te f\u00E8 sou Jezi pou yo te kondannen l\u0027 am\u00F2, men yo pa t\u0027 kapab jwenn anyen menm."
        },
        {
          "text": "Anpil moun te vin f\u00E8 manti sou li. Men, paw\u00F2l yo pa t\u0027 dak\u00F2."
        },
        {
          "text": "L\u00E8 sa a, k\u00E8k moun leve kanpe, yo f\u00E8 manti sa a sou li:"
        },
        {
          "text": "-Nou te tande l\u0027 di: m\u0027a kraze tanp moun te f\u00E8 a, epi nan twa jou m\u0027a bati yon l\u00F2t tanp moun pa ka f\u00E8."
        },
        {
          "text": "Menm sou pwen sa a yo pa t\u0027 dak\u00F2."
        },
        {
          "text": "L\u00E8 sa a, granpr\u00E8t la leve nan mitan asanble a, li poze Jezi keksyon, li di l\u0027 konsa: -Ou pa reponn anyen? Kisa mesye yo ap di sou ou konsa?"
        },
        {
          "text": "Jezi pa louvri bouch li, li pa reponn anyen. Granpr\u00E8t la keksyonnen li ank\u00F2, li mande l\u0027: -Eske se ou ki Kris la, Pitit Bondye ki merite lwanj la?"
        },
        {
          "text": "Jezi reponn li: -Wi, se mwen menm. Nou gen pou nou w\u00E8 m\u0027, mwen menm, Moun Bondye voye nan lach\u00E8 a, chita sou b\u00F2 dwat Bondye ki gen pouvwa a, n\u0027a w\u00E8 m\u0027 tou ap vini anwo nwaj yo nan sy\u00E8l la."
        },
        {
          "text": "L\u00E8 sa a, granpr\u00E8t la chire rad ki te sou li a, li di: -Sa nou bezwen temwen ank\u00F2 f\u00E8?"
        },
        {
          "text": "Nou sot tande jan l\u0027 pale mal sou Bondye. Sa nou di nan sa? Yo tout deklare Jezi koupab, yo di li merite lanm\u00F2."
        },
        {
          "text": "K\u00E8k ladan yo tonbe krache sou li, yo bouche je l\u0027, yo pran ba l\u0027 koutpwen. L\u00E8fini yo di li: -Si ou konnen di nou ki moun k\u0027ap f\u00E8 ou sa? Menm gad yo pran bay Jezi soufl\u00E8t."
        },
        {
          "text": "Antan Py\u00E8 te anba nan lakou a, yonn nan s\u00E8vant granpr\u00E8t la vin rive."
        },
        {
          "text": "Li w\u00E8 Py\u00E8 ap chofe, li gade l\u0027 byen. Li di l\u0027 konsa: -Ou menm tou, ou te av\u00E8k Jezi, moun Nazar\u00E8t la?"
        },
        {
          "text": "Py\u00E8 reponn: -Mwen pa konnen. Mwen pa konprann sa ou vle di la a. Epi Py\u00E8 soti pou li al nan py\u00E8s devan kay la. Menm l\u00E8 a, yon k\u00F2k chante."
        },
        {
          "text": "Menm s\u00E8vant lan w\u00E8 l\u0027 ank\u00F2. Li pran di moun ki te la yo: -Nonm sa a f\u00E8 pati moun sa yo wi."
        },
        {
          "text": "Men Py\u00E8 demanti l\u0027 ank\u00F2. Yon kad\u00E8 apre, moun ki te la yo di Py\u00E8 ank\u00F2: -Se vre, monch\u00E8. Ou f\u00E8 pati moun sa yo, ou se moun Galile."
        },
        {
          "text": "L\u00E8 sa a, Py\u00E8 k\u00F2manse di: -Mwen mande Bondye nenp\u00F2t bagay rive m\u0027 si m\u0027 manti: mwen pa konnen nonm n\u0027ap pale la a."
        },
        {
          "text": "Menm l\u00E8 a, k\u00F2k la chante yon dezy\u00E8m fwa. L\u00E8 sa a Py\u00E8 vin chonje paw\u00F2l Jezi te di l\u0027 la: anvan k\u00F2k chante de fwa, w\u0027a gen tan di twa fwa ou pa janm konnen mwen. Epi li tonbe kriye."
        }
      ]
    },
    {
      "VERS": [
        {
          "text": "Nan granmaten, ch\u00E8f pr\u00E8t yo f\u00E8 yon reyinyon av\u00E8k ch\u00E8f fanmi yo, dir\u00E8kt\u00E8 lalwa yo ansanm ak tout manm Gran Kons\u00E8y jwif yo pou pran yon desizyon. Apre yo fin mare Jezi, yo mennen l\u0027 ale; yo renm\u00E8t li bay Pilat."
        },
        {
          "text": "Pilat menm mande li: -Eske ou se wa jwif yo? Jezi reponn li: -Se ou ki di li."
        },
        {
          "text": "Ch\u00E8f pr\u00E8t yo te depoze anpil plent sou do li."
        },
        {
          "text": "Pilat mande l\u0027 ank\u00F2: -Ou pa reponn anyen? Tande tout plent yo depoze sou do ou."
        },
        {
          "text": "Men Jezi pa reponn anyen toujou. Sa te f\u00E8 Pilat sezi anpil."
        },
        {
          "text": "Pou chak f\u00E8t Delivrans Pilat te konn lage yon prizonye. Se p\u00E8p la ki te konn chwazi kil\u00E8s."
        },
        {
          "text": "Te gen yon nonm yo rele Barabas; li te nan prizon ansanm ak k\u00E8k l\u00F2t ki t\u0027ap konplote av\u00E8k li. Yo te nan prizon pout\u00E8t yon nonm yo te touye yon jou yo te pran lezam kont gouv\u00E8nman an."
        },
        {
          "text": "Foul moun yo moute lakay Pilat; yo pran mande Pilat pou l\u0027 lage yon prizonye ba yo jan li te toujou f\u00E8 a."
        },
        {
          "text": "Li reponn yo: -Eske nou vle mwen lage wa jwif la ban nou?"
        },
        {
          "text": "Paske li te byen konnen se jalouzi ki te pouse ch\u00E8f pr\u00E8t yo mennen Jezi ba li."
        },
        {
          "text": "Men, ch\u00E8f pr\u00E8t yo pran t\u00E8t p\u00E8p la pou yo mande Pilat pou l\u0027 lage Barabas pito."
        },
        {
          "text": "Pilat pran lapaw\u00F2l ank\u00F2, li di yo: -Enben, kisa nou vle m\u0027 f\u00E8 av\u00E8k nonm yo rele wa jwif la?"
        },
        {
          "text": "Yo rele byen f\u00F2: -Kloure l\u0027 sou yon kwa!"
        },
        {
          "text": "Pilat di yo: -Men, ki move zak li f\u00E8 konsa? Yo rele pi f\u00F2 toujou: -Kloure l\u0027 sou yon kwa!"
        },
        {
          "text": "Pilat te vle f\u00E8 p\u00E8p la plezi: li lage Barabas ba yo. Apre li fin f\u00E8 yo bat Jezi byen bat, li renm\u00E8t li bay s\u00F2lda yo pou y\u0027 al kloure l\u0027 sou yon kwa."
        },
        {
          "text": "S\u00F2lda yo mennen Jezi anndan b\u00E8l lakou a (sa vle di, nan kay k\u00F2mandan an). Yo rele tout rejiman s\u00F2lda yo vini."
        },
        {
          "text": "Yo mete yon gwo rad koul\u00E8 wouj viol\u00E8t sou Jezi; yo trese yon kouw\u00F2n pikan, yo mete l\u0027 nan t\u00E8t li."
        },
        {
          "text": "Epi yo pran salwe l\u0027 konsa: -Bonjou, wa jwif yo!"
        },
        {
          "text": "Yo ba l\u0027 kou nan t\u00E8t av\u00E8k yon baton wozo; yo krache sou li, yo mete ajenou, yo bese t\u00E8t yo devan li."
        },
        {
          "text": "Apre yo fin pase l\u0027 nan betiz kont k\u00F2 yo, yo wete gwo rad la; yo mete rad pa l\u0027 sou li ank\u00F2; epi yo mennen l\u0027 ale pou yo kloure l\u0027 sou yon kwa."
        },
        {
          "text": "Te gen yon nonm yo rele Simon, moun peyi Sir\u00E8n, papa Aleksann ak Rifis. Antan Simon sa a t\u0027ap soti nan jaden, li pase b\u00F2 la, epi s\u00F2lda yo f\u00F2se msye pote kwa Jezi a."
        },
        {
          "text": "Yo mennen Jezi yon kote yo rele G\u00F2lgota (ki vle di: Plas zo bwa t\u00E8t la)."
        },
        {
          "text": "Yo te vle ba li diven melanje ak yon siwo f\u00E8t ak lami pou l\u0027 te bw\u00E8. Men, li pa pran li."
        },
        {
          "text": "Apre yo fin kloure l\u0027 sou kwa a, yo separe rad li yo ant yo: yo tire os\u00F2 pou konnen sa ki t\u0027ap soti pou yo chak."
        },
        {
          "text": "Li te nev\u00E8 nan maten l\u00E8 yo te kloure l\u0027 sou kwa a."
        },
        {
          "text": "Yo te bay k\u00F2z ki f\u00E8 yo te kondannen l\u0027 lan sou yon ti pankat ki te ekri: Wa jwif yo!"
        },
        {
          "text": "Yo te kloure de ansasen sou de l\u00F2t kwa, anmenmtan av\u00E8k Jezi, yonn sou chak b\u00F2."
        },
        {
          "text": "Se konsa paw\u00F2l ki te ekri a vin rive vre: Yo mete l\u0027 ansanm ak mechan yo."
        },
        {
          "text": "Moun ki t\u0027ap pase b\u00F2 la t\u0027ap plede joure l\u0027; yo t\u0027ap f\u00E8 siy sou li, yo t\u0027ap di: -Ey! Ou menm ki te vle kraze tanp lan pou ou rebati l\u0027 nan twa jou,"
        },
        {
          "text": "sove t\u00E8t ou non, desann sou kwa a."
        },
        {
          "text": "Konsa tou, ch\u00E8f pr\u00E8t yo ak dir\u00E8kt\u00E8 lalwa yo t\u0027ap pase l\u0027 nan rizib. Yonn t\u0027ap di l\u00F2t: -Gade! Li sove l\u00F2t moun, li pa ka sove t\u00E8t pa li!"
        },
        {
          "text": "Se pou Kris la, wa p\u00E8p Izray\u00E8l la, desann sou kwa a koulye a. Konsa n\u0027a w\u00E8 epi n\u0027a kw\u00E8. Ata mesye ki te kloure sou l\u00F2t kwa yo t\u0027ap joure l\u0027 tou."
        },
        {
          "text": "V\u00E8 midi konsa, vin gen yon f\u00E8nwa sou tout peyi a, jouk twaz\u00E8 nan apremidi."
        },
        {
          "text": "V\u00E8 twaz\u00E8, Jezi rele byen f\u00F2: -Eloyi, Eloyi, lema sabaktani? (ki vle di: Bondye, Bondye, poukisa ou lage m\u0027 konsa?)"
        },
        {
          "text": "Nan moun ki te la yo genyen ki te tande l\u0027 pale. Yo di: -Koute. Men l\u0027ap rele Eli."
        },
        {
          "text": "Yonn nan yo kouri, li al tranpe yon eponj nan ven\u00E8g, li mete l\u0027 nan pwent yon g\u00F2l wozo, li lonje l\u0027 b\u00F2 bouch Jezi ba l\u0027 bw\u00E8. Epi li di: -Rete! Ann w\u00E8 si Eli va vin desann li sou kwa a!"
        },
        {
          "text": "Men Jezi bay yon gwo r\u00E8l, epi li mouri."
        },
        {
          "text": "Rido ki te nan tanp lan chire an de moso depi anwo jouk anba."
        },
        {
          "text": "Te gen yon kaptenn lame kanpe anfas Jezi. L\u00E8 l\u0027 w\u00E8 Jezi mouri konsa, li di: -Nonm sa a, se te pitit Bondye tout bon."
        },
        {
          "text": "Te gen k\u00E8k fanm la tou; men yo te rete lwen ap gade. Pami yo te gen Mari, moun lavil Magdala a, Mari, manman Ti Jak ak J\u00F2z, ansanm ak Salome."
        },
        {
          "text": "Medam sa yo t\u0027ap swiv Jezi, se yo ki t\u0027ap okipe l\u0027 depi l\u00E8 l\u0027 te nan peyi Galile. Te gen anpil l\u00F2t tou ki te moute lavil Jerizal\u00E8m ansanm ak li."
        },
        {
          "text": "Sol\u00E8y te fin kouche, se te jou preparasyon jwif yo (ki vle di: lav\u00E8y jou repo a)."
        },
        {
          "text": "L\u00E8 sa a Joz\u00E8f, yon moun lavil Arimate, vin rive. Se te yon manm respektab nan Gran Kons\u00E8y jwif yo. Li menm tou li t\u0027ap tann l\u00E8 Bondye t\u0027ap vin pran gouv\u00E8nman an nan men pa li. Li te gen kouraj ale devan Pilat mande k\u00F2 Jezi."
        },
        {
          "text": "Men, Pilat te sezi l\u00E8 l\u0027 vin konnen Jezi te gen tan mouri. Li voye rele kaptenn lan, li mande l\u0027 si Jezi te mouri depi lontan."
        },
        {
          "text": "L\u00E8 kaptenn lan fin ba li repons s\u00E8ten, li bay Joz\u00E8f k\u00F2 a."
        },
        {
          "text": "Joz\u00E8f achte yon b\u00E8l dra blan, li desann k\u00F2 Jezi sou kwa a, li vlope l\u0027 nan dra a, epi li mete l\u0027 nan yon kavo yo te fouye nan w\u00F2ch la. Apre sa, li woule yon gwo w\u00F2ch devan bouch kavo a."
        },
        {
          "text": "Mari, moun lavil Magdala a, ansanm ak Mari, manman J\u00F2z, t\u0027ap gade kote yo mete k\u00F2 a."
        }
      ]
    },
    {
      "VERS": [
        {
          "text": "L\u00E8 jou repo a te fin pase, Mari, moun lavil Magdala a, Mari, manman Jak, ansanm ak Salome, te achte medikaman pou y\u0027 al benyen k\u00F2 Jezi."
        },
        {
          "text": "Nan dimanch maten byen bon\u00E8, sol\u00E8y te f\u00E8k ap leve, medam yo ale nan kavo a."
        },
        {
          "text": "Yonn t\u0027ap di l\u00F2t: -Ki moun ki pral woule w\u00F2ch ki devan bouch kavo a pou nou?"
        },
        {
          "text": "L\u00E8 yo leve je yo, yo w\u00E8 yo te gen tan woule w\u00F2ch la sou kote. E se te yon gwo w\u00F2ch."
        },
        {
          "text": "Yo antre nan kavo a, yo w\u00E8 yon jenn gason chita sou b\u00F2 dwat la; li te gen yon w\u00F2b tou blan sou li. Yo te sezi, yo te p\u00E8."
        },
        {
          "text": "Men, jenn gason an di yo: -Nou pa bezwen p\u00E8: N\u0027ap chache Jezi, moun Nazar\u00E8t yo te kloure sou kwa a? Enben, li leve soti vivan nan lanm\u00F2, li pa isit la. Gade. Men kote yo te mete l\u0027 la."
        },
        {
          "text": "Ale di disip li yo ansanm ak Py\u00E8, li al tann yo nan peyi Galile. Se la y\u0027a w\u00E8 l\u0027, jan l\u0027 te di yo a."
        },
        {
          "text": "Medam yo soti nan kavo a, yo pran kouri ale. Yo t\u0027ap tranble kou f\u00E8y bwa, yo te p\u00E8 anpil. Yo pa di pesonn anyen t\u00E8lman yo te p\u00E8."
        },
        {
          "text": "Nan dimanch maten, Jezi te leve soti vivan nan lanm\u00F2. Premye moun li te f\u00E8 w\u00E8 li, se te Mari, moun lavil Magdala a. (Se sou li Jezi te wete s\u00E8t move lespri.)"
        },
        {
          "text": "Mari al pote nouv\u00E8l la bay moun ki te konn ak Jezi yo. Yo te nan lapenn anpil, yo t\u0027ap kriye."
        },
        {
          "text": "Men, yo pa t\u0027 vle kw\u00E8 Mari, l\u00E8 l\u0027 te di yo: -Jezi vivan, mwen w\u00E8 l\u0027 ak de je mwen."
        },
        {
          "text": "Apre sa, Jezi te par\u00E8t yon l\u00F2t jan ank\u00F2 devan de nan disip yo, antan yo te nan chemen pou ale andey\u00F2."
        },
        {
          "text": "Yo tounen sou chemen yo vin f\u00E8 l\u00F2t yo konn sa. Men, l\u00F2t yo pa t\u0027 ank\u00F2 vle kw\u00E8 toujou."
        },
        {
          "text": "Pita, Jezi par\u00E8t devan tout onz disip yo yon l\u00E8 yo t\u0027ap manje. Li repwoche yo d\u00E8ske yo pa t\u0027 gen konfyans, yo t\u0027ap f\u00E8 t\u00E8t di toujou, yo pa t\u0027 kw\u00E8 moun ki te w\u00E8 l\u0027 yo apre li te leve soti vivan pami m\u00F2 yo."
        },
        {
          "text": "Epi li di yo: -Ale toupatou sou lat\u00E8, anonse Bon Nouv\u00E8l la bay tout moun."
        },
        {
          "text": "Moun ki kw\u00E8 epi ki resevwa bat\u00E8m va delivre. Men, moun ki pa kw\u00E8 va kondannen."
        },
        {
          "text": "Moun ki kw\u00E8 va f\u00E8 anpil mirak; y\u0027a chase move lespri nan non mwen, y\u0027a pale l\u00F2t lang."
        },
        {
          "text": "Yo ta m\u00E8t kenbe s\u00E8pan, yo ta m\u00E8t bw\u00E8 pwazon, anyen p\u0027ap rive yo. y\u0027a mete men sou t\u00E8t moun malad, moun malad yo va geri."
        },
        {
          "text": "Apre Sey\u00E8 Jezi te fin pale ak yo konsa, li moute nan sy\u00E8l, li al chita sou b\u00F2 dwat Bondye."
        },
        {
          "text": "Disip yo pati, y\u0027 al anonse Bon Nouv\u00E8l la toupatou. Sey\u00E8 a t\u0027ap travay ansanm ak yo: Anmenmtan li t\u0027ap f\u00E8 anpil mirak tou pou moutre sa yo t\u0027ap di a se vre."
        }
      ]
    }
  ]
}