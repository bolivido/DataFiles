{
  "-bnumber": "61",
  "CHAPTER": [
    {
      "VERS": [
        {
          "text": "Mwen menm, Simon Py\u00E8, s\u00E8vit\u00E8 ak ap\u00F2t Jezikri, m\u0027ap ekri l\u00E8t sa a pou nou menm ki resevwa yon konfyans ki gen menm val\u00E8 ak pa m\u0027 lan, gremesi Jezikri, Bondye nou ak Sov\u00E8 nou ki f\u00E8 nou gras."
        },
        {
          "text": "M\u0027ap mande Bondye pou nou resevwa anpil benediksyon ak k\u00E8 poze, gremesi konesans Bondye ak Jezikri, Sey\u00E8 nou an, nou genyen."
        },
        {
          "text": "Pouvwa Bondye a ban nou tou sa nou bezwen pou nou ka viv, pou nou ka s\u00E8vi li. Li f\u00E8 nou konnen moun ki te rele nou an, l\u00E8 li te f\u00E8 nou w\u00E8 pouvwa li ak b\u00E8l bagay li yo."
        },
        {
          "text": "Se konsa, Bondye ban nou pwom\u00E8s li yo ki gwo anpil, ki gen anpil val\u00E8, pou nou kapab patisipe nan sa Bondye ye a, pou nou kapab chape anba koripsyon ki nan lemonn, ak\u00F2z move lanvi ki nan k\u00E8 moun."
        },
        {
          "text": "Se pout\u00E8t sa, nou dwe f\u00E8 tou sa nou kapab pou nou pa rete ak konfyans nou gen nan Bondye a s\u00E8lman. Men, apa konfyans lan se pou nou gen bon kondit. Apa bon kondit la, se pou nou gen konesans."
        },
        {
          "text": "Apa konesans la, se pou nou konn kontwole t\u00E8t nou. Apa konn kontwole t\u00E8t nou an, se pou nou gen pasyans. Apa pasyans la, se pou nou s\u00E8vi Bondye."
        },
        {
          "text": "Apa s\u00E8vi Bondye a, se pou nou gen renmen pou fr\u00E8 yo. Apa renmen nou gen pou fr\u00E8 nou an, se pou nou gen renmen pou tout moun."
        },
        {
          "text": "Si nou gen tout bagay sa yo nan nou, si nou devlope yo nan nou, nou p\u0027ap rete bra kwaze. Se p\u0027ap pou gremesi nou konnen ki moun Jezikri, Sey\u00E8 nou an, ye."
        },
        {
          "text": "Men, moun ki pa gen bagay sa yo nan yo, y\u0027ap tankou yon av\u00E8g ki pa w\u00E8 lwen, yo bliye jan Bondye te netwaye yo anba vye peche yo."
        },
        {
          "text": "Se pout\u00E8t sa, fr\u00E8 m\u0027 yo, se pou nou f\u00E8 jef\u00F2 plis toujou pou nou rete f\u00E8m nan pozisyon kote Bondye mete nou an, li menm ki rele nou, ki chwazi nou. Si nou f\u00E8 sa, nou p\u0027ap janm tonbe."
        },
        {
          "text": "Konsa, la ban nou dwa antre lib nan peyi kote Jezikri, Sey\u00E8 nou ak Sov\u00E8 nou an, ap gouv\u00E8nen tankou wa pou tout tan an."
        },
        {
          "text": "Se pout\u00E8t sa, nou te m\u00E8t konnen bagay sa yo deja, nou te m\u00E8t kanpe f\u00E8m nan verite nou resevwa a, mwen p\u0027ap janm manke f\u00E8 nou chonje bagay sa yo."
        },
        {
          "text": "Wi, toutotan mwen poko mouri, mwen kw\u00E8 se yon devwa pou m\u0027 f\u00E8 nou chonje bagay sa yo pou d\u00F2mi pa pran nou."
        },
        {
          "text": "Paske, mwen konnen mwen pa lwen mouri. Se Sey\u00E8 a menm ki f\u00E8 m\u0027 konn sa."
        },
        {
          "text": "Men, m\u0027ap f\u00E8 tout posib mwen pou nou pa janm bliye bagay sa yo l\u00E8 m\u0027 fin ale."
        },
        {
          "text": "Paske, l\u00E8 m\u0027 t\u0027ap f\u00E8 nou konnen jan Jezikri, Sey\u00E8 nou an, te vini av\u00E8k pouvwa li, se pa t\u0027 istwa moun envante nan t\u00E8t yo mwen t\u0027ap rakonte nou. Men, se paske mwen menm, mwen te w\u00E8 Sey\u00E8 a nan tout pouvwa li ak je pa mwen."
        },
        {
          "text": "Mwen te la l\u00E8 Bondye Papa a te ba li resp\u00E8 ak lwanj, l\u00E8 nan mitan tout pouvwa a, vwa Bondye te pale, li di konsa: Ou se pitit mwen renmen anpil la, ou f\u00E8 k\u00E8 m\u0027 kontan anpil."
        },
        {
          "text": "Nou te tande vwa ki te soti nan sy\u00E8l la, l\u00E8 nou te la ansanm av\u00E8 l\u0027 sou m\u00F2n kote Bondye te pale ak nou an."
        },
        {
          "text": "Se pout\u00E8t sa, mwen pran paw\u00F2l pwof\u00E8t yo pou paw\u00F2l ki s\u00E8ten n\u00E8t. Nou menm tou nou byen f\u00E8t l\u00E8 nou pran paw\u00F2l sa yo ak gwo konsiderasyon, tankou yon lanp k\u0027ap klere nan f\u00E8nwa a jouk jou a va pwente, jouk zetwal ki klere chak maten an va leve nan k\u00E8 nou."
        },
        {
          "text": "Men, anvan tout bagay, se pou nou konn sa byen: pesonn pa gen dwa pran mesaj pwof\u00E8t ki ekri nan Liv la pou li ba li sans li vle."
        },
        {
          "text": "Paske, pwof\u00E8t yo pa t\u0027 janm bay mesaj paske yo menm yo te vle. Okontr\u00E8, se Sentespri ki te pouse yo l\u00E8 yo t\u0027ap bay mesaj ki soti nan Bondye."
        }
      ]
    },
    {
      "VERS": [
        {
          "text": "Malgre sa, te gen k\u00E8k fo pwof\u00E8t nan mitan p\u00E8p Bondye a nan tan lontan. Konsa tou, va gen k\u00E8k direkt\u00E8 nan mitan nou k\u0027ap bay manti. Yo pral vin ak yon bann b\u00E8l paw\u00F2l ki pa vre pou yo seye p\u00E8di nou. Y\u0027ap vire do bay M\u00E8t la ki te delivre yo. Y\u0027ap rale yon chatiman sou t\u00E8t yo k\u0027ap detwi yo lapoula."
        },
        {
          "text": "Anpil moun pral swiv yo nan sa y\u0027ap f\u00E8 ki mal yo. Konsa, y\u0027ap lak\u00F2z moun pale chemen laverite a mal."
        },
        {
          "text": "Nan kouri d\u00E8y\u00E8 lajan, yo pral esplwate nou ak yon bann manti. Men, depi lontan moun sa yo deja jije, nanpwen chape pou yo."
        },
        {
          "text": "Bondye pa t\u0027 f\u00E8 pa zanj ki te f\u00E8 peche yo. Li te voye yo jete nan lanf\u00E8, li lage yo nan gwo twou kote ki f\u00E8nwa anpil la, l\u0027ap kenbe yo la pou yo tann jou jijman an."
        },
        {
          "text": "Bondye pa t\u0027 f\u00E8 pa moun nan tan lontan yo. Men, li te delivre Noe, yon nonm ki te mache dwat devan li, ansanm ak s\u00E8t l\u00F2t moun l\u00E8 li te voye gwo inondasyon an sou mechan yo."
        },
        {
          "text": "Li te kondannen lavil Sod\u00F2m ak lavil Gom\u00F2 pou yo te dispar\u00E8t, li f\u00E8 yo tounen sann, pou sa te s\u00E8vi yon egzanp pou tout mechan ki gen pou vini apre yo."
        },
        {
          "text": "Men, li te delivre L\u00F2t, yon nonm dwat ki te pran lapenn l\u00E8 l\u0027 te w\u00E8 move bagay mechan yo t\u0027ap f\u00E8."
        },
        {
          "text": "Paske, nonm dwat sa a ki t\u0027ap viv nan mitan yo a, l\u00E8 li te w\u00E8, l\u00E8 li te tande tout bagay mal moun sa yo t\u0027ap f\u00E8, se chak jou li santi k\u00E8 l\u0027 t\u0027ap fann, paske li t\u0027ap viv dwat devan Bondye."
        },
        {
          "text": "Konsa, Bondye konnen ki jan pou l\u0027 delivre moun k\u0027ap s\u00E8vi l\u0027 yo nan mitan epr\u00E8v. Men, li kite mechan yo pou l\u0027 ka peni yo jou jijman an,"
        },
        {
          "text": "sitou moun k\u0027ap viv pou lach\u00E8 ak tout egzijans li yo, moun k\u0027ap meprize otorite Bondye a. Moun sa yo gen je ch\u00E8ch konsa, yo awogan. Yo pa menm p\u00E8 pale pouvwa yo ki nan sy\u00E8l la mal."
        },
        {
          "text": "Menm zanj yo ki gen plis f\u00F2s ak plis pouvwa pase moun sa yo pa pote move akizasyon kont pouvwa ki nan sy\u00E8l yo devan Bondye."
        },
        {
          "text": "Mesye sa yo menm, yo tankou b\u00E8t ki san konprann, k\u0027ap viv dapre ensten yo epi ki la sou lat\u00E8 pou moun kenbe touye. Yo pale mal sou bagay yo pa konnen, yo gen pou yo peri menm jan ak b\u00E8t."
        },
        {
          "text": "Yo gen pou yo soufri pou tou sa yo te f\u00E8 moun soufri. Yo pran plezi f\u00E8 deb\u00F2ch gwo lajounen. Se yon wont, se yon eskandal l\u00E8 moun sa yo k\u0027ap pran plezi yo nan f\u00E8 sa ki mal chita sou menm tab ak nou l\u00E8 n\u0027ap f\u00E8 f\u00E8t."
        },
        {
          "text": "Je yo kale sou tout fanm. Se tout tan y\u0027ap f\u00E8 peche. Yo pran t\u00E8t moun ki f\u00E8b yo nan p\u00E8len. Nanpwen moun renmen lajan tankou yo. Se moun ki anba madichon."
        },
        {
          "text": "Yo kite chemen ki dwat la, yo p\u00E8di wout yo n\u00E8t. Yo pran swiv chemen Balaram, pitit Boz\u00F2 a, ki te f\u00E8 sa ki mal pout\u00E8t lajan."
        },
        {
          "text": "Men, yo te kouri d\u00E8y\u00E8 l\u0027 pou mechanste li a: yon bourik ki pa menm gen lapaw\u00F2l te pale av\u00E8 l\u0027 tankou yon moun. Se sa ki te f\u00E8 pwof\u00E8t la sispann aji tankou moun fou."
        },
        {
          "text": "Moun sa yo tankou sous dlo ki cheche, tankou nway gwo van ap pote ale. Kote ki f\u00E8nwa anpil la ap pare tann yo tou."
        },
        {
          "text": "Y\u0027ap pale ak awogans paw\u00F2l ki pa gen sans. Av\u00E8k lavi lib y\u0027ap mennen pou satisf\u00E8 lach\u00E8 a, y\u0027ap pran t\u00E8t moun ki f\u00E8k ap chape nan mitan moun k\u0027ap viv nan manti yo."
        },
        {
          "text": "Yo pwom\u00E8t y\u0027ap ba yo lib\u00E8te. Men, yo menm se esklav mov\u00E8z vi a yo ye. Paske, yon moun esklav tout bagay ki donminen sou li."
        },
        {
          "text": "Moun ki rive konnen Jezikri tankou Sey\u00E8 ak Sov\u00E8 li, li fin chape anba tout vye bagay mal ki nan lemonn. Si apre sa, li tounen mele ladan yo ank\u00F2, si l\u0027 kite bagay sa yo pran pye sou li ank\u00F2, l\u0027ap pi mal pou li pase jan l\u0027 te ye anvan an."
        },
        {
          "text": "Sa ta pi bon pou li si l\u0027 pa t\u0027 janm konnen chemen dwat la, pase pou, l\u00E8 li fin konnen l\u0027 lan, li vire do bay k\u00F2mandman li te resevwa nan men Bondye a."
        },
        {
          "text": "Sa ki rive yo a moutre sa pwov\u00E8b la di a se vre: Chen an tounen vin manje sa li te vonmi an. Lave manman kochon, li al woule nan labou ank\u00F2."
        }
      ]
    },
    {
      "VERS": [
        {
          "text": "Fr\u00E8 m\u0027 yo, sa f\u00E8 dezy\u00E8m l\u00E8t m\u0027ap ekri nou. Nan tou de l\u00E8t yo mwen te vle f\u00E8 nou chonje tout bagay sa yo, pou lespri moun ki dwat yo pa d\u00F2mi, pou n\u0027 te ka gen bon lide nan t\u00E8t nou."
        },
        {
          "text": "Se pou n\u0027 toujou chonje sa pwof\u00E8t Bondye yo te di nou depi lontan. Toujou chonje k\u00F2mandman Sey\u00E8 ki delivrans nou an. Se k\u00F2mandman sa yo ap\u00F2t yo te moutre nou."
        },
        {
          "text": "Anvan tout bagay se pou nou konprann sa byen: l\u00E8 d\u00E8nye jou yo va rive, gen moun ki pou par\u00E8t ka pral pase bagay Bondye yo anba rizib. Se moun k\u0027ap viv dapre tout vye lanvi yo genyen."
        },
        {
          "text": "Y\u0027a di: Kote pwom\u00E8s li te f\u00E8 nou an? Li pa t\u0027 di li t\u0027ap vini? Depi sou tan zans\u00E8t nou yo ki mouri, tout bagay rete menm jan yo te ye a l\u00E8 lat\u00E8 te f\u00E8k kreye."
        },
        {
          "text": "Men, moun sa yo, l\u00E8 y\u0027ap pale konsa, yo f\u00E8 espre bliye sa ki te rive nan tan lontan: Bondye te pale epi li f\u00E8 sy\u00E8l la. Se li ki te f\u00E8 t\u00E8 a soti nan dlo a, se li ki te f\u00E8 dlo a f\u00E8 t\u00E8 a."
        },
        {
          "text": "Se li ki te f\u00E8 dlo a moute kouvri lat\u00E8 nan tan lontan pou l\u0027 te detwi tout bagay."
        },
        {
          "text": "Dapre menm paw\u00F2l Bondye a, sy\u00E8l la ak t\u00E8 a ki la koulye a ap tann dife a. Yo la ap tann jou jijman an, l\u00E8 tout mechan yo va dispar\u00E8t."
        },
        {
          "text": "Men nou menm, fr\u00E8 m\u0027 renmen anpil yo, gen yon bagay nou pa dwe janm bliye: Pou Bondye, yon jou se tankou mil (1.000) an, milan se tankou yon jou."
        },
        {
          "text": "Sey\u00E8 a pa pran tw\u00F2p reta pou kenbe pwom\u00E8s li yo, jan k\u00E8k moun kw\u00E8 a. Okontr\u00E8, se pasyans l\u0027ap pran ak nou, paske li pa ta renmen pesonn peri, li ta vle pou tout moun tounen vin jwenn li."
        },
        {
          "text": "Men, jou Sey\u00E8 a ap vini sou nou tankou yon v\u00F2l\u00F2 nan mitan lannwit. L\u00E8 sa a, sy\u00E8l la pral dispar\u00E8t ak yon gwo gwo bri. Tout bagay pral pran dife, y\u0027ap fonn n\u00E8t. Lat\u00E8 ak d\u00E8nye bagay ki ladan l\u0027 va boule, y\u0027ap tounen sann."
        },
        {
          "text": "Si tout bagay gen pou dispar\u00E8t konsa, nou pa bezwen mande ki kalite moun nou dwe ye: Se pou nou s\u00E8vi Bondye, se pou nou viv pou li ase."
        },
        {
          "text": "Konsa, pandan n\u0027ap tann jou Bondye a, jou ki gen pou rive a, ann f\u00E8 sa nou kapab pou nou f\u00E8 l\u0027 rive pi vit toujou. Jou sa a, sy\u00E8l la pral dispar\u00E8t nan gwo flanm dife. Tout bagay pral fonn nan dife."
        },
        {
          "text": "Men nou menm, n\u0027ap tann l\u00F2t sy\u00E8l ak l\u00F2t t\u00E8 Bondye te pwom\u00E8t la, kote se bagay ki dwat devan Bondye ase k\u0027ap f\u00E8t."
        },
        {
          "text": "Se pout\u00E8t sa, fr\u00E8 m\u0027 yo, pandan n\u0027ap tann bagay sa yo, ann f\u00E8 sa nou kapab pou Bondye ka jwenn nou ap viv ak k\u00E8 poze, san okenn f\u00F2t, ni okenn defo."
        },
        {
          "text": "Konprann sa byen, se pou nou ka sove kif\u00E8 Sey\u00E8 a ap pran tout pasyans sa a ak nou. Se sa menm fr\u00E8 P\u00F2l, bon zanmi nou an, te ekri nou dapre bon konprann Bondye te ba li a."
        },
        {
          "text": "Nan tout l\u00E8t li yo, li pale nou sou bagay sa yo. Gen k\u00E8k pwen ladan yo ki difisil pou konprann. Se konsa, moun iyoran yo ak moun ki f\u00E8b nan konfyans Bondye yo ap t\u00F2de sans paw\u00F2l yo, tankou yo f\u00E8 l\u0027 pou l\u00F2t liv yo tou. Men, se sa menm k\u0027ap fin p\u00E8di yo."
        },
        {
          "text": "Se pout\u00E8t sa, fr\u00E8 mwen renmen anpil yo, koulye a nou tou av\u00E8ti. Pran prekosyon nou pou nou pa kite mechan sa yo trennen nou ale ak manti yo, pou nou pa p\u00E8di pozisyon kote nou kanpe f\u00E8m lan."
        },
        {
          "text": "Okontr\u00E8, se pou nou grandi nan fav\u00E8 ak konesans Jezikri, Sey\u00E8 nou ak Sov\u00E8 nou. Se pou li tout lwanj la, koulye a ak pou tout tan. Am\u00E8n."
        }
      ]
    }
  ]
}