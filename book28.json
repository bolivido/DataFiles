{
  "-bnumber": "29",
  "CHAPTER": [
    {
      "VERS": [
        {
          "text": "Men mesaj Sey\u00E8 a te bay Jo\u00E8l, pitit gason Petw\u00E8l la."
        },
        {
          "text": "Nou menm vye granmoun yo, koute byen! Nou menm ki rete nan peyi Jida a, louvri z\u00F2r\u00E8y nou! Eske nan tan pa nou, osinon nan tan zans\u00E8t nou yo bagay konsa te janm rive?"
        },
        {
          "text": "N\u0027a rakonte pitit nou yo sa. Yo menm, y\u0027a rakonte pitit pa yo sa. L\u00E8fini, pitit yo menm va rakonte l\u0027 bay moun k\u0027ap vin apre yo."
        },
        {
          "text": "Sa jenn ti krik\u00E8t yo kite, gwo krik\u00E8t devore sa. Sa gwo krik\u00E8t yo kite, ti chini devore sa. Sa ti chini yo kite, gwo chini devore sa."
        },
        {
          "text": "Leve non, bann gw\u00F2g\u00E8! Kriye non! Nou menm ki renmen bweson, pete rele! Paske pa gen rezen pou f\u00E8 diven nivo pou nou ank\u00F2."
        },
        {
          "text": "Yon lame krik\u00E8t atake peyi nou an. Yo gwon\u00E8g, moun pa ka konte yo. Dan yo tankou dan lyon, kw\u00F2k dan yo tankou dan fem\u00E8l lyon."
        },
        {
          "text": "Yo fini ak jaden rezen nou yo. Yo manje tout pye fig frans nou yo. Yo wete tout k\u00F2s pye fig frans yo voye jete at\u00E8. Branch pye rezen yo rete kanpe tou blan."
        },
        {
          "text": "Nou menm p\u00E8p la, nou m\u00E8t plenn, tankou yon jenn fi, rad sak li sou li, k\u0027ap plenn lanm\u00F2 fiyanse l\u0027."
        },
        {
          "text": "Pa gen grenn jaden, ni diven pou f\u00E8 ofrann nan tanp Sey\u00E8 a. Pr\u00E8t yo, s\u00E8vit\u00E8 Sey\u00E8 a, nan lapenn."
        },
        {
          "text": "Tout jaden yo blanch. T\u00E8 a nan lapenn. Tout pye ble yo fin mouri. Pye rezen yo cheche. Pye oliv yo rabougri."
        },
        {
          "text": "Kiltivat\u00E8 yo pa konn sa pou yo f\u00E8. Moun k\u0027ap okipe jaden rezen yo ap plenn paske pa gen ble, pa gen l\u00F2j. Tout rek\u00F2t yo p\u00E8di n\u00E8t."
        },
        {
          "text": "Pye rezen yo ap cheche, pye fig frans yo ap mouri. Pye grenad, pye palmis, pye ponm, tout pye fwi nan jaden fin fennen. Pa gen moun ki gen k\u00E8 kontan ank\u00F2."
        },
        {
          "text": "Nou menm pr\u00E8t yo, mete rad sak sou nou! Pete rele! Nou menm k\u0027ap s\u00E8vi devan lot\u00E8l la, mare ren nou. Ale nan tanp lan, pase nwit lan ak rad sak sou nou. Nou menm k\u0027ap f\u00E8 s\u00E8vis pou Bondye m\u0027 lan, nou nan lapenn. Pa gen grenn jaden, pa gen diven pou f\u00E8 ofrann nan kay Bondye nou an."
        },
        {
          "text": "Bay l\u00F2d pou yo f\u00E8 j\u00E8n! Rele tout moun vini! Sanble tout ch\u00E8f yo ansanm ak tout moun ki rete nan peyi a, nan kay Sey\u00E8 a, Bondye nou an. Rele nan pye Sey\u00E8 a."
        },
        {
          "text": "Ala yon gwo jou papa! Jou Sey\u00E8 a pa lwen rive. Se jou Bondye ki gen tout pouvwa a ap vini kraze brize. Jou sa a ap bay gwo lapenn."
        },
        {
          "text": "N\u0027ap gade konsa, rek\u00F2t nou yo ap dispar\u00E8t devan je nou san nou pa ka f\u00E8 anyen! Pa gen k\u00E8 kontan, pa gen f\u00E8t nan kay Bondye nou an!"
        },
        {
          "text": "Grenn yo plante yo rete anba t\u00E8. Kay depo yo fin kraze. Galata yo vid. Pa gen rek\u00F2t pou mete ladan yo."
        },
        {
          "text": "Zannimo yo ap plenn, bann b\u00E8f yo pa konn kote pou yo ale. Yo pa jwenn anyen pou yo manje nan savann. Ata mouton yo ap soufri grangou."
        },
        {
          "text": "Sey\u00E8, m\u0027ap rele nan pye ou! paske chechr\u00E8s la fini ak jaden z\u00E8b yo. Ou ta di se dife ki boule tout pyebwa yo!"
        },
        {
          "text": "Ata zannimo nan savann yo ap rele nan pye ou, paske tout larivy\u00E8 yo ch\u00E8ch n\u00E8t. Dife boule tout z\u00E8b nan savann yo."
        }
      ]
    },
    {
      "VERS": [
        {
          "text": "K\u00F2nen twonp\u00E8t sou m\u00F2n Siyon an! Bay siyal la sou m\u00F2n ki apa pou Bondye a! Se pou tout moun nan peyi Jida a tranble, paske jou Sey\u00E8 a pa lwen rive. L\u0027ap pwoche."
        },
        {
          "text": "Se va yon jou ki pral f\u00E8 nwa kou lank, ak sy\u00E8l la plen nwaj nwa, yon jou kote nwaj nwa ak pousy\u00E8 pral kouvri lat\u00E8. Yon lame krik\u00E8t ap vanse. Yo gwon\u00E8g anpil! Tankou sol\u00E8y la l\u00E8 l\u0027ap leve, y\u0027ap kouvri m\u00F2n yo. Se bagay nou poko janm w\u00E8, bagay nou p\u0027ap janm w\u00E8 ank\u00F2, jouk sa kaba."
        },
        {
          "text": "Tankou dife, yo devore tou sa ki devan yo. Yo pa kite anyen kote yo pase. Anvan yo te vini, peyi a te tankou yon ti paradi. L\u00E8 yo fin pase, li tounen yon dez\u00E8 san anyen ladan l\u0027. Anyen pa chape anba dan yo."
        },
        {
          "text": "Yo tankou chwal, yo kouri tankou chwal s\u00E8l."
        },
        {
          "text": "L\u00E8 y\u0027ap soti sou t\u00E8t m\u00F2n yo, yo f\u00E8 yon bri tankou cha lag\u00E8 k\u0027ap pase, tankou dife nan pay ch\u00E8ch. Yo mache an ran tankou yon gwo lame tou pare pou goumen."
        },
        {
          "text": "L\u00E8 y\u0027ap pwoche, tout moun pran tranble. Figi tout moun dekonpoze."
        },
        {
          "text": "Yo atake tankou vanyan s\u00F2lda. Yo moute sou miray yo tankou s\u00F2lda k\u0027ap f\u00E8 lag\u00E8. Yo mache dwat devan yo, yo pa vire ni adwat ni agoch."
        },
        {
          "text": "Yonn pa antrave l\u00F2t nan mach yo. Yo chak ap swiv chemen pa yo. Yo janbe tou sa yo mete pou bare yo. Anyen pa rete yo."
        },
        {
          "text": "Yo pran lavil la pou yo. Yo kouri moute sou miray yo. Yo moute anwo kay yo, yo pase antre nan fenn\u00E8t yo tankou v\u00F2l\u00F2."
        },
        {
          "text": "T\u00E8 a souke l\u00E8 y\u0027ap mache vini. Sy\u00E8l la tranble. Sol\u00E8y la ak lalin lan vin tou nwa, zetwal yo pa klere nan sy\u00E8l la ank\u00F2."
        },
        {
          "text": "Sey\u00E8 a ap mache alat\u00E8t lame li a: l\u0027ap pase yo l\u00F2d. Lame a anpil. Yo gwon\u00E8g: Y\u0027ap f\u00E8 sa li ba yo l\u00F2d f\u00E8 a. Ala yon gwo jou se jou Sey\u00E8 a! Se yon jou pou moun p\u00E8 tout bon vre. Ki moun ki va rete kanpe apre jou sa a?"
        },
        {
          "text": "Sey\u00E8 a pale, li di: -Menm koulye a, tounen vin jwenn mwen ak tout k\u00E8 nou! F\u00E8 j\u00E8n, kriye kont k\u00F2 nou, plenn s\u00F2 nou!"
        },
        {
          "text": "Se pa rad sou nou pou nou chire, se k\u00E8 nou menm pou nou chire pou f\u00E8 w\u00E8 jan nou nan lapenn. Tounen vin jwenn Sey\u00E8 a, Bondye nou an. Li gen bon k\u00E8 anpil, li gen pitye pou moun. Li pa fache fasil, li p\u0027ap janm sispann renmen nou. Li toujou pare pou padonnen nou."
        },
        {
          "text": "Sa ki konnen? Li ka chanje lide, li ka padonnen nou. Li ka ban nou benediksyon. N\u0027a gen grenn jaden ak diven ank\u00F2 pou nou f\u00E8 ofrann bay Sey\u00E8 a, Bondye nou an!"
        },
        {
          "text": "K\u00F2nen twonp\u00E8t sou m\u00F2n Siyon an! Bay l\u00F2d pou tout moun f\u00E8 j\u00E8n! Mande pou tout moun reyini!"
        },
        {
          "text": "Sanble p\u00E8p la. Pare tout moun pou f\u00E8 s\u00E8vis. Sanble vye granmoun yo! Reyini tout timoun yo, menm timoun ki nan tete. Ata moun ki fenk marye yo, se pou yo kite kay yo vini tou."
        },
        {
          "text": "Nan lakou ki separe gwo p\u00F2tay tanp lan ak lot\u00E8l la, se pou pr\u00E8t yo, s\u00E8vit\u00E8 Sey\u00E8 a, pran kriye. Se pou yo di: Pitye, Sey\u00E8, pitye pou p\u00E8p ou a. Pa kite moun l\u00F2t nasyon yo pase moun pa ou yo nan betiz pou f\u00E8 yo wont, pou yo ta di: Kote Bondye yo a?"
        },
        {
          "text": "L\u00E8 sa a, Sey\u00E8 a f\u00E8 w\u00E8 jan li renmen peyi li a. Li f\u00E8 p\u00E8p li a gras."
        },
        {
          "text": "Li reponn, li di p\u00E8p la konsa: -Bon! Mwen pral ban nou ble, diven ak lwil fre. N\u0027ap gen tou sa n\u0027a bezwen. Mwen p\u0027ap janm kite moun l\u00F2t nasyon yo pase nou nan betiz ank\u00F2."
        },
        {
          "text": "Mwen pral chase lame krik\u00E8t la byen lwen nou. Wi, lame krik\u00E8t ki te soti nan n\u00F2 a. M\u0027ap voye yo ale nan dez\u00E8 a, kote ki pa gen dlo, kote ki pa gen pyebwa. T\u00E8t lame krik\u00E8t yo va pran direksyon lanm\u00E8 ki sou b\u00F2 sol\u00E8y leve a, lanm\u00E8 Mouri a. Ke lame krik\u00E8t yo va pran direksyon lanm\u00E8 ki sou b\u00F2 sol\u00E8y kouche a, lanm\u00E8 Mediterane a. Kadav yo pral pouri, y\u0027ap bay move sant. Sey\u00E8 a f\u00E8 anpil bagay pou nou."
        },
        {
          "text": "Nou menm jaden yo, nou pa bezwen p\u00E8 ank\u00F2. F\u00E8 f\u00E8t, f\u00E8 k\u00E8 nou kontan, paske Sey\u00E8 a f\u00E8 anpil pou nou!"
        },
        {
          "text": "Nou menm zannimo nan savann yo, nou pa bezwen p\u00E8 ank\u00F2: jaden z\u00E8b yo pral pouse byen b\u00E8l, pyebwa yo pral donnen, pye fig frans yo ak pye rezen yo pral bay b\u00E8l rek\u00F2t."
        },
        {
          "text": "Nou menm, moun Siyon yo, f\u00E8 f\u00E8t! F\u00E8 k\u00E8 nou kontan pout\u00E8t sa Sey\u00E8 a, Bondye nou an, f\u00E8 pou nou. Li ban nou kantite lapli nou te bezwen nan sezon lot\u00F2n. Li ban nou gwo lapli loraj ak lapli nan sezon prentan, jan l\u0027 te konn f\u00E8 l\u0027 anvan an."
        },
        {
          "text": "Glasi yo pral plen grenn. Barik yo pral plen diven ak lwil fre."
        },
        {
          "text": "M\u0027a ban nou ank\u00F2 tou sa nou te p\u00E8di pandan tout tan bann gwo krik\u00E8t yo, ti krik\u00E8t yo, ti chini yo ak gwo chini yo te devore rek\u00F2t nou yo. Se mwen menm ki te voye lame sa a sou nou."
        },
        {
          "text": "Nou pral manje plen vant nou. N\u0027a f\u00E8 lwanj Sey\u00E8 a, Bondye nou an, ki te f\u00E8 tout b\u00E8l bagay sa yo pou nou. Yo p\u0027ap janm pase p\u00E8p mwen an nan betiz ank\u00F2."
        },
        {
          "text": "L\u00E8 sa a, n\u0027a konnen mwen kanpe la nan mitan p\u00E8p Izray\u00E8l la. Se mwen menm Sey\u00E8 a ki Bondye nou. Pa gen tankou m\u0027. Yo p\u0027ap janm pase p\u00E8p mwen an nan betiz ank\u00F2."
        },
        {
          "text": "Apre sa, m\u0027a vide lespri mwen sou tout moun. Pitit gason ak pitit fi nou yo va bay mesaj m\u0027a ba yo. Granmoun nou yo va f\u00E8 r\u00E8v. Jennmoun nou yo va gen vizyon."
        },
        {
          "text": "Wi, l\u00E8 sa a, m\u0027a vide lespri m\u0027 sou tout moun, ata sou moun k\u0027ap travay lakay nou, fi kou gason."
        },
        {
          "text": "M\u0027apral f\u00E8 m\u00E8v\u00E8y par\u00E8t nan sy\u00E8l la ak sou lat\u00E8 a. Va gen san, dife ak gwo nwaj lafimen."
        },
        {
          "text": "Sol\u00E8y la pral vin tou nwa, lalin lan pral vin wouj kou san anvan jou Sey\u00E8 a va rive. Aa! Se va yon gwo jou, yon jou k\u0027ap f\u00E8 moun tranble."
        },
        {
          "text": "L\u00E8 sa a, tout moun ki va rele nan pye Sey\u00E8 a va sove. Paske sou m\u00F2n Siyon ak nan lavil Jerizal\u00E8m va gen moun ki va chape, jan Sey\u00E8 a te di l\u0027 la. Wi, tout moun Sey\u00E8 a va chwazi, se yo ki va chape."
        }
      ]
    },
    {
      "VERS": [
        {
          "text": "Sey\u00E8 a di ank\u00F2: -L\u00E8 sa a, jou sa yo, m\u0027a f\u00E8 peyi Jida a ak lavil Jerizal\u00E8m kanpe ank\u00F2."
        },
        {
          "text": "Apre sa, m\u0027a sanble tout nasyon yo. M\u0027a f\u00E8 yo desann nan Fon Jijman Bondye a. Se la mwen pral jije yo pou tou sa yo f\u00E8 Izray\u00E8l, p\u00E8p mwen an, moun pa m\u0027 yo. Paske, se yo ki te gaye moun p\u00E8p Izray\u00E8l yo nan mitan l\u00F2t nasyon yo. L\u00E8fini, yo te separe peyi mwen an."
        },
        {
          "text": "Yo te tire os\u00F2 pou konnen pou ki moun prizonye yo ap ye. Yo te vann ti gason yo pou yo te ka gen lajan pou al nan jenn\u00E8s. Yo te vann tifi yo pou yo te ka gen lajan pou achte bweson, L\u00E8fini, yo bw\u00E8 jouk yo sou."
        },
        {
          "text": "Nou menm moun lavil Tir ak moun lavil Sidon, sa n\u0027ap chache f\u00E8 m\u0027 konsa? Nou menm tou ki rete nan tout z\u00F2n peyi Filisti a, se chache n\u0027ap chache f\u00E8 m\u0027 peye pou sa m\u0027 te f\u00E8 nou? Si nou vle tire revanj nou sou mwen, enben, anvan nou bat je nou, m\u0027ap f\u00E8 nou peye sa."
        },
        {
          "text": "Nou te pran tout ajan ak tout l\u00F2 mwen yo, nou pote tout b\u00E8l gwo rich\u00E8s mwen yo ale nan tanp nou yo."
        },
        {
          "text": "Nou pran moun peyi Jida yo ak moun lavil Jerizal\u00E8m yo, nou mennen yo byen lwen peyi yo: n\u0027 al vann yo bay moun peyi Lagr\u00E8s."
        },
        {
          "text": "Koulye a, mwen pral f\u00E8 yo soti kote nou te vann yo a. Mwen pral f\u00E8 nou sa nou te f\u00E8 yo a."
        },
        {
          "text": "Mwen pral vann pitit gason ak pitit fi nou yo. Mwen pral lage yo nan men moun Jida yo. Yo menm, yo pral vann yo bay sabeyen yo ki rete nan yon peyi byen lwen. Se mwen menm, Sey\u00E8 a, ki di sa."
        },
        {
          "text": "Mache f\u00E8 piblikasyon sa a nan mitan tout nasyon yo! Pare nou pou n\u0027 al f\u00E8 lag\u00E8 pou Bondye! Rele tout vanyan gason yo! Sanble tout s\u00F2lda yo! F\u00E8 yo mache pran yo!"
        },
        {
          "text": "Pran lam f\u00E8 ki nan chari nou yo f\u00E8 nepe. Pran kouto digo nou yo, f\u00E8 fwenn ak yo. Menm moun ki pi f\u00E8b yo pral di yo vanyan gason."
        },
        {
          "text": "Nou menm, tout nasyon ki sou lizy\u00E8 fwonty\u00E8 peyi a, prese non! Kouri vini! Sanble nan fon an! Sey\u00E8, voye vanyan s\u00F2lda ou yo al atake yo!"
        },
        {
          "text": "Se pou tout nasyon ki sou lizy\u00E8 fwonty\u00E8 peyi a sanble tout lame yo pou yo vini nan Fon Jijman an, paske se la mwen pral chita pou m\u0027 jije tout nasyon ki sou lizy\u00E8 fwonty\u00E8 peyi a."
        },
        {
          "text": "Moun sa yo tw\u00F2 mechan. Koupe t\u00E8t yo tankou l\u00E8 n\u0027ap ranmase rek\u00F2t ki mi. Kraze yo anba pye nou tankou l\u00E8 n\u0027ap kraze rezen nan basen pou f\u00E8 diven. Barik ji rezen yo plen ap deb\u00F2de."
        },
        {
          "text": "Foul moun sou foul moun nan Fon Jijman an! Paske jou Sey\u00E8 a pa lwen rive nan Fon Jijman an."
        },
        {
          "text": "Sol\u00E8y la ak lalin lan vin tou nwa. Zetwal yo pa klere nan sy\u00E8l la."
        },
        {
          "text": "Sey\u00E8 a rete sou m\u00F2n Siyon, l\u0027ap gwonde. Li rete lavil Jerizal\u00E8m, l\u0027ap pale byen f\u00F2. Sy\u00E8l la ak lat\u00E8 a ap tranble. Men, se Sey\u00E8 a k\u0027ap pwoteje p\u00E8p li a. Se li k\u0027ap pran defans moun Izray\u00E8l yo."
        },
        {
          "text": "L\u00E8 sa a, n\u0027a konnen se mwen menm ki Sey\u00E8 a, Bondye nou an. Mwen rete sou m\u00F2n Siyon, m\u00F2n yo mete apa pou mwen an. Jerizal\u00E8m va yon lavil apa pou Bondye. Moun l\u00F2t nasyon yo p\u0027ap ka pran l\u0027 pou yo ank\u00F2."
        },
        {
          "text": "Jou sa a, m\u00F2n yo pral kouvri ak jaden rezen. B\u00E8f pral sou tout ti m\u00F2n yo. Va gen kont dlo nan larivy\u00E8 peyi Jida yo. Yon sous dlo pral koule soti nan kay Sey\u00E8 a. Li pral wouze bafon zakasya yo."
        },
        {
          "text": "Peyi Lejip pral tounen yon savann dezole. Peyi Edon pral tounen yon dez\u00E8. Paske, yo te f\u00E8 moun peyi Jida yo mechanste, yo te touye yon bann inonsan nan peyi yo."
        },
        {
          "text": "-(we v\u00E8s\u00E8 pwochen)"
        },
        {
          "text": "Men, m\u0027a pran revanj moun yo te touye yo. Mwen p\u0027ap f\u00E8 pa moun ki koupab yo. Men, va gen moun rete nan peyi Jida a ak nan lavil Jerizal\u00E8m pou tout tan. Epitou, mwen menm, Sey\u00E8 a, m\u0027a f\u00E8 m\u00F2n Siyon an tounen kay mwen ank\u00F2."
        }
      ]
    }
  ]
}